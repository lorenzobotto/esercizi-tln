"Skyfall": Bond si fa dark

Sam Mendes e Daniel Craig svelano i primi particolari sul nuovo film della saga di 007, in uscita in Italia il 31 ottobre e, il 9 novembre, negli Stati Uniti

LOS ANGELES - Finora sono trapelate solo poche e sparute notizie. La trama, gli effetti speciali, tutto top secret, ma resta uno dei film più attesi dell’anno il nuovo 007, Skyfall, che uscirà il 31 ottobre in Italia e negli Usa il 9 novembre, il 23° della serie (che ha guadagnato più di 5 miliardi di dollari, seconda per profitti solo a Harry Potter), il primo diretto da un regista cult e “serio” come l’inglese Sam Mendes il quale si è concesso ai giornalisti solo per pochi minuti in diretta dagli studi Pinewood di Londra, insieme al protagonista Daniel Craig, al suo terzo appuntamento con la “spia con licenza di uccidere”, e naturalmente alle Bond girl, le nuovissime Naomie Harris e Bérénice Marlohe.

Uno 007 particolare, questo, e non solo perché festeggia il 50esimo anniversario dal primo film di Bond, Dr. No (con Sean Connery) del 1962: girato in digitale, primo a uscire in Imax (il megaschermo che mostra immagini a grandezza e risoluzione eccellenti che in Usa sta soppiantando il 3D), Skyfall mette a dura prova la lealtà di Bond verso la boss M (Judi Dench, al suo settimo 007) quando il passato torna a perseguitarla. Se non bastasse, l’agenzia MI6 è minacciata dal nemico, Silva, interpretato da Javier Bardem, e 007 farà di tutto per salvarla, anche a costo del sacrificio personale. Altri nuovi personaggi appaiono nella trama: sono Ralph Fiennes nei panni di Mallory, un funzionario governativo che supervisiona l’agenzia di M, e il grande attore inglese Albert Finney in un piccolo ruolo.

«Nonostante la sceneggiatura sia originale, abbiamo istruito gli scrittori, dicendo loro di ispirarsi all’ironia e allo spirito dei romanzi di Fleming», ha raccontato Mendes. «Se ho accettato di girare Bond è perché credo che oggi sia possibile fare un film di evasione, divertente, ma che allo stesso tempo ci dica qualcosa del mondo in cui viviamo. E per farlo devi avere dei personaggi credibili e umani. E attori come Daniel Craig che ha dato a 007 un’umanità che non avevo mai visto nei Bond del passato. Bond sembra di nuovo un uomo reale in situazioni reali. Mi ha ricordato come mi ero sentito quando vedevo i film di Sean Connery. Skyfall è perfino un po’ più dark del solito». Girato tra Istanbul e la costa mediterranea della Turchia, poi Shanghai e Macau, Bond per Sam Mendes «è un lupo solitario ». E Daniel Craig, 44 anni, aggiunge: «Tutti sanno quanto io e Sam siamo grandi fan di Bond. Connery è stato il più grande a definire questo ruolo. Era cattivo, sexy, animalesco e con uno stile da vendere. Se sono qui lo devo a lui». 
