Smartphone e tablet aggiungono
due ore di lavoro al giorno
Un lavoratore su dieci impiega circa tre ore al giorno a controllare e gestire le email

MILANO – La tecnologia ci ha salvato e semplificato la vita oppure la tecnologia ci ha inguaiato? Il dilemma non è inedito e probabilmente sono vere entrambe le cose, ma un recente studio britannico rivela che è più vera la seconda e che smartphone e tablet, con la scusa di darci una mano, ci hanno in realtà intrappolato in una dipendenza totale che aggiunge alle nostre giornate congestionate una quota significativa di lavoro che prima semplicemente non esisteva.

LO STUDIO - Lo studio, promosso dal colosso delle vendite di prodotti hi-tech, Pixmania.com, sostiene infatti che l’uso di tablet e smartphone aggiunga almeno due ore lavorative al giorno destinate a chiamate di lavoro e gestione della posta elettronica, considerato che il 90 per cento dei volontari coinvolti nel sondaggio possiede un telefono che accede alle email. Un lavoratore su dieci trascorre una media di tre ore al di fuori dell'orario di ufficio a occuparsi della propria posta elettronica e i due terzi hanno ammesso di controllare la propria corrispondenza virtuale subito prima di andare a dormire e appena aperti gli occhi il mattino successivo. Se poi i dati vengono considerati su base annuale i risultati sono sconfortanti: ogni anno gli inglesi regalano alla vita lavorativa una media di 460 ore grazie ai device mobili.

COMUNICAZIONI ECCESSIVE - Insomma se è vero che in qualche caso le comunicazioni virtuali si sono sostituite a quelle ben più complicate e lunghe di un tempo, regalando snellezza e immediatezza ai contatti e alle decisioni, è vero anche che molte di queste conversazioni e comunicazioni rappresentano una mole di occupazioni superflue, che intasa le vite di ciascuno di noi regalando al lavoro (o a tutto quello che gira intorno al lavoro) una quota crescente del nostro tempo ed erodendo ore preziose della vita privata. Preoccupa soprattutto quell’ultimo pensiero prima di coricarsi e quel primo pensiero al risveglio, indicatore di una saturazione da lavoro e di una sorta di dipendenza da tecnologia. Sarebbe meglio se fosse la persona amata il primo pensiero quando si aprono gli occhi o magari i propri figli, un film che ci ha stupito o al limite persino la cena che si cucinerà. Invece è il tablet, lo smartphone, insomma un device che, pur preziosissimo e utilissimo, ha in ostaggio i nostri pensieri e ci lega sempre più alla vita professionale.

GADGET - Infine più di un terzo ha confessato di aver risposto a un messaggio lavorativo nel cuore della notte. Siamo schiavi dei nostri gadget (We’re slave to our gadgets): così si intitola l’articolo che parla di questo ultimo studio dai toni pessimisti, dal quale emerge che quantomeno gli inglesi si stanno facendo tiranneggiare non poco dai propri smrtphone. Come ha dichiarato Ghadi Hobeika, manager di Pixmania, «gli smartphone hanno un valore inestimabile, ma esistono degli indubbi svantaggi». Alla fine sembra la solita storia del martello, che si può usare per colpire qualcuno o per appendere uno splendido quadro. Ma non sempre si può scegliere in piena libertà la modalità di utilizzo del telefonino. Per molte aziende sta diventando normale chiedere ai propri dipendenti una rintracciabilità di 24 ore su 24. Magari con la scusa che al lavoratore è stato regalato uno smartphone aziendale. 
