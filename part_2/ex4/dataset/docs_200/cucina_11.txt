Oltre il vino: succhi, rum, distillati e infusi
Il giro del mondo nel bicchiere

Un giro del mondo tra Marocco, Brasile, Venezuela e Messico nel celebre Teatro del gusto, mentre quattro appuntamenti, sempre del teatro, saranno dedicati alla Storia della Cucina italiana e un incontro per scoprire le suggestioni singolari e affascinanti nella grande cucina del nord con Magnus Nilson. Gli amanti del vino avranno l'imbarazzo della scelta tra le migliori bottiglie di Spagna, Portogallo, Slovenia, Germania, Austria, Grecia, Georgia, Turchia, Serbia, Croazia, Austria, Nuova Zelanda. La Francia conferma la sua presenza con i grandi Champagne, mentre l'Italia si presenta con un Omaggio al Barolo. Non solo vino, però. Dalla fusione del Salone del Gusto e Terra Madre il buon bere si apre a produttori di succhi, distillati, bibite e liquori provenienti dalle longitudini più remote, che nei prossimi giorni incontrano appassionati e cultori che, attraverso le aree tematiche del Mercato e il ricco programma di Laboratori del Gusto, possono ﬁnalmente conoscere i segreti all’origine della loro produzione. Non solo accompagnamento al cibo, le bevande si presentano come veri e propri alimenti, le cui ricette impiegano varietà di frutti, cereali e vegetali della biodiversità locale e le cui lavorazioni originali prevedono conoscenze e tecniche inimitabili dall’industria. Il giro del mondo è presto fatto: dagli infusi di frutti spontanei della Bielorussia, ai succhi di frutta selvatica delle isole Gandoul in Senegal, ﬁno alla ricchezza del territorio brasiliano da dove provengono sciroppi e bevande a base di waranà, solo per fare qualche esempio tra i prodotti dei Presìdi. Tra i Laboratori del Gusto da non perdere Que maravilha, quanta fruta hoje, con lo chef Beto Pimentel che a Bahia coltiva e utilizza la frutta sia per elaborare i piatti della tradizione - tra cui la moqueca - sia per accompagnarli con succhi e caipirinhe.
Per gli amanti dei distillati tre Laboratori del Gusto si concentrano sul rum, dal clairin di Haiti ai blend di rarissime selezioni, per spiegare, con l’ausilio di esperti, come degustare e apprezzare bottiglie eccezionali, mentre nell’area Oval dedicata all’America Latina, i produttori dell’Asociacion Pro-cultural de Mezcal (Messico) e i rappresentanti delle comunità del cibo spiegano ai visitatori come riconoscere, con un occhio all’intera ﬁliera, i veri distillati artigianali.
Tra le comunità presenti le produttrici di liquori di Montevideo dall’Uruguay, cinque donne della cooperativa Viento del Sur del villaggio di Melilla, che coltivano in appezzamenti familiari frutti autoctoni come il butiá e il guayabo, con cui realizzano marmellate e soprattutto particolarissimi liquori; e i produttori di cachaça di Divinopolis dal Brasile con il giovanissimo Geraldo Maia, che segue con grande attenzione tutte le fasi della produzione: dopo la distillazione in alambicco, il prodotto viene invecchiato per due anni in botti di rovere scozzesi che gli conferiscono il tipico colore dorato. I vicini Balcani si presentano con un prodotto molto territoriale:la rakija. Ricavata dalla fermentazione e distillazione di frutta locale ed è ancora oggi una tradizione casalinga. Anche il Giappone finisce nel bicchiere con il tipico sakè. Prodotto dalla fermentazione del riso con l’indispensabile ausilio della muffa aspergillus oryzae (koji), il sakè è una bevanda alcolica, non appartenente alla categoria dei distillati, dei liquori o delle acquaviti, e frutto di una lavorazione che, almeno nella sua versione originale, è composta da numerose tecniche e differenti fasi.

Curiosità gastronomiche da tutto il mondo, ben oltre l'Europa

Gli chef provenienti da Australia, Bhutan, Cina, India, Giappone, Malesia e Sri Lanka preparano ogni giorno i migliori piatti della loro tradizione. Lo stand della Corea del Sud ospiterà invece uno spazio molto particolare in cui i visitatori potranno partecipare a laboratori sulla cucina dei templi buddisti e sperimentare il principio tradizionale coreano del cibo come medicina.
Tra i Presìdi più curiosi, l’insalata giapponese takana, tipica della zona di Unzen, il pepenero di Rimbàs coltivato dagli indigeni malesi Iban, i tuberi taro e igname dell’isola di Lifou in Nuova Caledonia, interpretati attraverso ricette particolari come la bougna, l’uva sultanina abjosh, prodotta da oltre 500 anni nella regione di Herat in Afghanistan, e il riso basmati di Dehradun, raccolto sulle pendici dell’Himalaya, in India. Tra i prodotti dell’Arca del Gusto, il catalogo delle piccole produzioni di qualità minacciate da agroindustria, inquinamento e omologazione, il tè delle foreste di montagna Pu’er della Cina, il miele milleﬁori della foresta dall’India, il sale marino di Kusamba dall’Indonesia e tre varietà di riso dalle Filippine.
