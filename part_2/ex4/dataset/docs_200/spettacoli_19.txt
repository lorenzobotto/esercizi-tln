Skyfall, eroico e problematico
ecco il Bond nuovo di zecca

Ogni dinastia ha le sue regole. Ogni agente segreto ha i suoi segreti. Personali, non professionali, anche se per scoprire quelli di 007 (curiosamente simili a quelli di Batman) ci sono voluti 50 anni e 23 film, e probabilmente siamo solo all’inizio.
Accontentiamoci di fare un giro nelle terre dei Bond, dunque, una tenuta nel cuore delle Highlands che dà il titolo al film: Skyfall. E con tutti quei cunicoli scavati sotto le mura sottolinea il vero tema di questo 23mo episodio: le profondità della psiche, i labirinti dell’anima, i recessi oscuri dell’identità.

Niente paura però, 007 diventa problematico ma non esageriamo. Fra un rovello e l’altro continua a essere il re del cinema d’azione, anzi moltiplica le prodezze fisiche, forse per contrastare l’età che avanza, altro leitmotiv di Skyfall. Prima dei fantasmagorici e macabri titoli di testa l’agente incarnato dall’atletico Craig dà vita a un inseguimento in moto sui tetti del Gran Bazaar di Istanbul e a una lotta su un treno in corsa che procurano adrenalina per un anno, specie sapendo che quasi tutto è stato girato dal vero e che Craig usa assai di rado controfigure. Ma quel che sembra un tuffo nella tradizione (e nel suo aldilà, letteralmente) è anche l’inizio della fine.

Nell’era del digitale infatti l’eroe è una pedina teleguidata. Se l’ineffabile M (Judi Dench), da Londra, ordina di abbandonare un ferito, o di sparare in situazioni ad alto rischio, l’ordine viene eseguito. Così 007 muore per rinascere, e con lui viene riprogettata l’intera serie. Addio gadget supertecnologici, simbolo pacchiano di un’era trascorsa (l’incontro al museo col nuovo Q, ragazzetto con ciuffo, occhiali e computer, è una delle scene migliori di questo film tutto finezze firmato dal regista di film diverissimi come American Beauty, Revolutionary Road e American Life). Addio cattivi ancora dotati di qualche logica.

Nell’era del terrorismo globale il villain è uno psicopatico mosso da risentimenti del tutto personali. Uno specchio deformante che 007 dovrà affrontare, forse riconoscendovi qualcosa di sé. Anche se naturalmente il sottotesto non rallenta mai l’andatura frenetica del film, che si snoda fra pezzi di bravura di ogni genere (erotismo escluso, fatti salvo un paio di momenti: anche quello appartiene a un’altra epoca?).

C’è la scena di pura azione e grande impatto visivo sui grattacieli di Shangai, animati da giochi di luce e proiezioni che evocano il wellesiano La signora di Shangai. C’è il duello psicologico con la bella di turno (la sontuosa Bérénice Marlohe meritava qualche minuto in più) e quello col perfido Silva, hacker e dinamitardo, un Bardem ossigenato e istrionico in stile John Malkovich, che inscena perfino una finta seduzione del marmoreo 007. Fino al grande showdown finale che esalta finalmente l’importanza di M (Judi Dench) e concede un prezioso cameo a Albert Finney, ma soprattutto fa tabula rasa di 50 anni di mitologie.

Morto un Bond insomma non se ne fa un altro: lo si ridisegna. Con tocco d’autore sempre più esplicito. Facile dire cinema d’azione: ma in Skyfall l’azione principale si intreccia sempre a un’azione parallela che fa da contrappunto o controcanto ironico. Con applausi dalle platee (è lo 007 campione d’incassi al debutto in Gran Bretagna) e perfino dall’Osservatore romano, che loda il neo ascetismo di Bond. Se non è un cambiamento questo...
