Torna l'eterna polemica Zeman-Juventus: dopo il doping, Agricola e Moggi ecco l'anti-Conte

«Se c'è una squalifica a lungo tempo penso che un tecnico non dovrebbe allenare». Zeman dixit. Apriti cielo, comincia il temporale. Sì, perché pure se il boemo non fa diretto riferimento ad Antonio Conte, insegnante e istruttore della Juventus campione d'Italia la scorsa stagione – e responsabile secondo i giudici della Disciplinare di non aver denunciato in due occasioni le combine in tema di scommesse nel corso della stagione 2010-11 e per questo punito con 10 mesi di stop – il collegamento è quasi scontato.

Anzi, prevedibile ed evidentemente cercato dal giornalista che voleva aggiungere benzina al fuoco delle polemiche che divampa senza soluzione di continuità da almeno un decennio. Da quando, cioè, Zeman divenne il pericolo numero 1 della Juventus per via della sua accusa relativa all'abuso di farmaci in diversi spogliatoi della Serie A, Juve compresa. 

Da allora, è guerra aperta. Zeman parla e a Torino cominciano a sudare freddo. Non perché lo temano, in fondo il tecnico della Roma dice la sua senza peli sulla lingua su qualsiasi argomento che abbia a che fare con il mondo del calcio. No, piuttosto perché la ferita aperta alla fine degli anni Novanta, con un processo penale che vide al banco degli imputati due tesserati bianconeri, il medico sociale Riccardo Agricola e l'ex mammasantissima del club in coppia con Luciano Moggi, l'ad Antonio Giraudo, non si è mai rimarginata del tutto. Come dire, fa ancora male, soprattutto in casa Juventus. E così, ogni dichiarazione di Zeman viene interpretata, a torto o a ragione, come un attacco, l'ennesimo, nei confronti della squadra torinese. Che spesso non risponde, per ragioni diverse. E che invece, nel caso in questione, decide di intervenire con uno dei suoi dirigenti.

«Anche se non ha mai menzionato Conte, il riferimento di Zeman era chiaro - ha detto Marotta a Sky Sport24 -. O la sua era una boutade, o è stato inopportuno, perché parla di un collega condannato per omessa denuncia e non illecito. Il regolamento dice che Conte può andare in panchina. Zeman aveva già parlato degli scudetti della Juventus e il fatto è ancora più grave perché alimenta tensioni. Mi auguro che il presidente dell'associazione allenatori prenda una posizione. Di Zeman mi ricordo ancora il maggio 2005 quando negli ultimi dieci minuti di Lecce-Parma seguì la partita con le spalle girate al campo. Devo ancora capire quel gesto: dovrebbe spiegarlo invece di interessarsi delle vicende che non lo riguardano». Altro che tregua, qui siamo in piena battaglia.

Ecco, la grana precedente, gli scudetti. Mentre Agnelli si batteva con la Federcalcio per farsi riconoscere la terza stella, «perché gli scudetti sono 30 e poco importa se Calciopoli ha tirato la riga e ha stabilito che così non è», Zeman faceva sapere che erano «troppi anche 28». Altro scambio di cortesie. Altra benzina sul fuoco. Che è destinato a diventare incendio il 7 aprile del 2013, quando allo Juventus Stadium farà il suo ingresso la Roma guidata in panchina dall'allenatore boemo. Per l'occasione, sarà necessario attivare tutti i sistemi e le logiche di persuasione per convincere i tifosi bianconeri a non superare il limite del buon senso. Sarà una giornata lunghissima, questo è certo. E dire che Zeman deve la passione per il calcio allo zio Cestmir Vycpalek, che lasciò Praga alla fine della Seconda guerra mondiale per vestire i colori bianconeri prima da giocatore, quindi da tecnico. Cambiano i tempi, cambiano gli uomini, cambiano i fatti. 
