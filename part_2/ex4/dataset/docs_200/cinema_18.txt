Alla riscoperta della leggerezza: arriva Io e te di Bertolucci
Film tratto dal romanzo di Ammaniti

ROMA - Un ragazzo con pochi affetti e troppi pensieri finge di partire in settimana bianca per starsene un po’ in beata solitudine nella vasta cantina del palazzo in cui vive, dove da novello Robinson si è organizzato un’attrezzata area di sopravvivenza.

Ma si ritrova a dividere quello spazio e quel tempo ristretti con la sorellastra più grande, che non vedeva da anni. Una bellezza dal fisico irruente e dal forte accento siciliano che alterna gli slanci e le follie dell’artista con i crolli della tossicomane in crisi d’astinenza. Ma nasconde anche un calore, una complicità, di cui forse nemmeno lei stessa era a conoscenza. Finché quello spazio chiuso e soffocante non diventa un mondo a parte in cui poco a poco, per lui e per lei, cadono tutte le barriere interiori. Come in un lungo viaggio, compiuto senza uscire di casa.
A forzare un po’ la mano, i film di Bernardo Bertolucci si dividono in due grandi famiglie. Quelli in cui la reclusione dei protagonisti ha per teatro una casa, un appartamento, o come in questo caso una cantina (Ultimo tango a Parigi, Io ballo da sola, L’assedio, The Dreamers, appunto Io e te). E quelli in cui la prigione interiore dei personaggi coincide con uno spazio più vasto (L’ultimo imperatore, Il tè ne deserto) o con un’intera epoca (Novecento, Il conformista). Io e te, ispirato al romanzo breve di Niccolò Ammaniti (Einaudi), appartiene alla prima categoria ma ruba qualcosa ai film della seconda, e precisamente l’epoca.

Il fascismo infatti è lontano anni luce da Lorenzo e Olivia (gli intonatissimi Jacopo Olmo Antinori e Tea Falco), 14 anni lui, una ventina lei, e non solo per banali ragioni anagrafiche. Eppure un riverbero della sua luce malata arriva fin lì, attraverso le cianfrusaglie e i mobili accatastati nella cantina-rifugio che un tempo appartenevano alla prima padrona della casa, una contessa, e ora se ne stanno nell’ombra: come un monito, o un complesso di colpa, con cui anche i figli e i figli dei figli prima o poi dovranno fare i conti (vedi la spiegazione su quella bella casa, acquistata dal padre di Lorenzo in nuda proprietà, che per il ragazzo rappresenta una vera e propria presa di coscienza).

È il sottotesto politico, ben dissimulato, di questo piccolo film da camera scopertamente psicanalitico (in apertura Lorenzo è a colloquio da un analista, Pippo Delbono, in sedia a rotelle come Bertolucci) che chiude un paese in una famiglia, spezzata in due come molte famiglie di oggi, e concentra in quella settimana da clandestini le ossessioni di un’intera vita da artista. La rivolta come necessità ancor prima che come scelta. Il peso del passato (e dell’eredità familiare), da cui non ci si libera mai fino in fondo. La portata del gesto artistico, gesto di rottura che ridisegna il mondo sovvertendo il senso comune e il gioco delle identità, ma espone a nuovi rischi chi se ne assume la responsabilità.

Così, come in un ideale passaggio del testimone, mentre ricapitola la propria storia e magari rende omaggio en passant a Pasolini (Lorenzo con i cappellini da donna come Accattone) o a Godard (la cascata di capelli biondi che esce dal berretto di Olivia viene da Les carabiniers), Bertolucci finisce per accordare un peso senza precedenti a quei due giovanissimi attori, che mettono molto di sé nei loro personaggi (Tea Leoni è anche l’autrice delle belle foto che si vedono). In un gioco di maschere, riflessi, svelamenti reciproci, che è il lato più segreto di questo film così inerme e così curiosamente diverso dai precedenti, malgrado le somiglianze.

Come se Bertolucci riunisse ancora una volta sul set tutti i suoi fantasmi (citiamo anche quella madre troppo amata, Sonia Bergamasco, e la nonna adorata e morente, Veronica Lazar) per donare, non solo a loro ma a se stesso, una leggerezza e una giovinezza nuove. Esaltate dalle luci scolpite di Fabio Cianchetti e da una colonna sonora (di Franco Piersanti) così sapiente da rendere struggente perfino un raro e abbastanza assurdo David Bowie in italiano.
