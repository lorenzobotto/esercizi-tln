La resa di Di Pietro
“Andiamo oltre l’Italia dei valori”

L’ex pm pronto a rinunciare
alla presidenza del partito
fabio martini
ROMA

In due giorni se ne sono viste e sentite di tutti i colori all’Ufficio di Presidenza dell’Italia dei Valori: Di Pietro che ha proposto lo scioglimento immediato del partito per rigenerarsi in un nuovo, indeterminato soggetto; gli altri che gli hanno detto di no; Tonino che ha chiesto al suo gruppo dirigente di fare quadrato attorno a lui e gli altri che gli hanno detto di sì, approvando all’unanimità un documento che rinnovando la fiducia al leader, convoca il congresso subito dopo le elezioni politiche della primavera 2013.  

 

Ma dopo i tanti infortuni politici che hanno coinvolto lo stesso Di Pietro e alcuni dei suoi uomini, le 48 ore di “conclave” hanno per davvero avviato la fine di una stagione: è stato lo stesso Tonino a dire chiaro e tondo che dopo le elezioni bisognerà andare «oltre l’Idv» e che lui è pronto a rinunciare alla presidenza, assumendo il ruolo di padre nobile e lasciando la guida politica ad un nuovo personaggio. 

 

Dunque, un futuro senza Idv e senza Di Pietro leader, un cambio radicale di scenario per il partito più giustizialista della Seconda Repubblica. Certo, molto dipenderà dalle fortune elettorali dell’Italia dei Valori e soltanto un boom elettorale potrebbe mettere in salvezza simbolo e leader. D’altra parte nei due giorni di dibattito a porte chiuse, se è vero che nessuno ha messo in discussione la credibilità stessa del leader (messa a dura prova dall’inchiesta di “Report” su RaiTre), è altrettanto vero che, tra perifrasi e parole più chiare (quelle pronunciate dal presidente dei deputati Massimo Donadi), a finire sotto accusa è stata la gestione personalistica del partito, sia per quanto riguarda la linea politica, dettata dalle esternazioni del leader, sia per quanto riguarda le scelte degli uomini, alcune rivelatesi infelici ad opinione pressoché unanime.  

 

Davanti alla richiesta di un congresso straordinario avanzata da Donadi, tutti gli altri hanno preferito glissare su una Assemblea nazionale, da tenersi a dicembre. Chiosa Donadi: «Prendo atto che la mia proposta non è stata accolta e temo che rinviare il tutto a dopo le elezioni significa attendere troppo, ma riconosco che la convocazione di una grande assemblea è un primo passo positivo: il cambiamento è un tema che l’Idv non può eludere in questo momento».  

 

Nell’ala “lealista” chi si è battuto di più per un rinnovamento a livello territoriale è stato il presidente dei senatori Felice Belisario, che dice: «Né vincitori né vinti ma un partito unito attorno al leader per un rinnovamento di cui Di Pietro resterà protagonista. Abbiamo iniziato un processo che vogliamo fare passo dopo passo con i cittadini. Senza burocratismi ma senza avventurismi». 

