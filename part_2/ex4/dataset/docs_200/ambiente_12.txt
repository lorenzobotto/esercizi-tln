«Sfida all'ultima sporta»,
ko per i sacchetti di plastica
Gara dal 1° novembre 2012 al 30 aprile 2013 tra 14 Comuni di 8-16 mila abitanti: vince chi utilizzerà meno shopper

Una sfida per dire basta all’usa e getta. A cominciare dai sacchetti per la spesa. Dal 1° novembre 2012 al 30 aprile 2013 saranno 14 i Comuni italiani, per un totale di 170 mila cittadini, a gareggiare per aggiudicarsi la vittoria nella competizione nazionale «Sfida all’ultima sporta». L'iniziativa, promossa all’interno del progetto «Porta la sporta» dall'Associazione dei Comuni virtuosi, è riservata ai Comuni che hanno raggiunto il 60% di raccolta differenziata nel 2011 e hanno una popolazione di 8-16 mila abitanti. Patrocinata del ministero dell'Ambiente e dell'Anci, la competizione – che avviene durante la terza edizione della Settimana europea per la riduzione dei rifiuti dal 17 al 25 novembre - ha l’obiettivo di aumentare la consapevolezza sull'urgenza di cambiare modelli di consumo. Sarà premiato il Comune che otterrà il migliore risultato con la collaborazione di tutta la comunità.

TUTTI INSIEME - È importante l’azione di tutti, perché il Comune che registrerà più acquisti effettuati nei negozi aderenti senza consumo di sacchetti usa e getta nell'arco di sei mesi, si aggiudicherà il premio di 20 mila euro offerto da tre sponsor (Banca Marche, Frà Production, Novamont). Otto dei quattordici Comuni ammessi alla gara sono in Lombardia e Veneto, regioni rappresentate da quattro centri cadauna. Seguono l'Emilia Romagna e il Friuli Venezia Giulia con due Comuni, e infine Piemonte e Marche con un Comune a testa.

IL PREMIO - Il Comune vincitore utilizzerà il premio per progetti di riqualificazione e messa in sicurezza degli edifici scolastici locali o per progetti che prevedono la riduzione del consumo di plastica all'interno dei locali scolastici o delle mense. «Sfida all'ultima sporta» è un format che ispirato Reusable Bag Challenge, iniziativa che si è svolta nel 2009 in Colorado: 30 cittadine in un'intera contea hanno gareggiato per consumare meno sacchetti. Con il risparmio ottenuto da 5 milioni di sporte non consumate sono stati installati pannelli solari sul tetto della scuola del Comune vincitore.
