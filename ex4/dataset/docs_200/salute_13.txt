La dieta mediterranea annulla gli effetti negativi del fast food

 Rimediare ai danni da cattiva alimentazione con i cibi tipici della dieta mediterranea che, dicono gli esperti a congresso, hanno un effetto benefico sulla salute di cuore e arterie

Il cibo spazzatura non fa molto bene, anzi.
Anche se qualche volta ne siamo tentati – un po’ per piacere, un po’ perché costretti dalle situazioni come la pausa lavoro o altre – dopo aver consumato questo genere di cibi a soffrirne ne sono soprattutto le arterie e l’apparato cardiaco.

Se al cibo da fast food cediamo solo ogni tanto, il danno può essere limitato. Il problema semmai sorge se questa diventa un’abitudine. Quale che sia il caso, tuttavia c’è un’àncora di salvezza a nostra disposizione: la dieta mediterranea e i suoi meravigliosi cibi, osannati anche dagli esperti riuniti in simposio in questi giorni al Canadian Cardiovascular Congress di Toronto, in Canada.

Ad aver ancora una volta lodato i pregi della dieta mediterranea è stato il dottor Anil Nigam, direttore del Centro di Ricerche Cardiovascular Prevention and Rehabilitation Centre e professore della Facoltà di Medicina dell’Università di Montreal. Nigam e colleghi hanno condotto infatti uno studio per valutare gli effetti sulla salute dell’apparato cardiocircolatorio – in particolare sull’endotelio vascolare – del cibo spazzatura e, per contro, dei cibi che fanno parte della dieta mediterranea. L’endotelio, lo ricordiamo, è il rivestimento interno dei vasi sanguigni.

La funzionalità endoteliale, secondo gli esperti, è strettamente collegata alla possibilità che, nel lungo termine, si possa sviluppare una malattia vascolare o coronarica. Per cui, con un semplice test per valutare la funzione è possibile capire se le arterie sono in buona salute o meno.
Questo test prevede di valutare la capacità di dilatazione delle arterie dopo una temporanea occlusione – in genere di 5 minuti – che segue il consumo dei due diversi tipi di pasto.
Se dunque il consumo di cibo spazzatura è in grado di influire negativamente sulla plasticità delle arterie, e non solo, il ricorso alla dieta mediterranea è in grado di migliorare la situazione anche e soprattutto nelle persone che già presentano alti livelli di trigliceridi nel sangue (che possono portare ad aterosclerosi e attacchi di cuore).
«Riteniamo che una dieta di tipo mediterraneo può essere particolarmente utile per le persone con livelli di trigliceridi alti come i pazienti con sindrome metabolica – ha spiegato il dottor Nigam nel comunicato UM – proprio perché potrebbe aiutare a mantenere le arterie sane».

Lo studio è stato condotto reclutando 28 soggetti, non-fumatori. I partecipanti sono poi stati sottoposti a esami preliminari per stabilire la loro funzione endoteliale di base. Per far ciò sono stati oggetto di un’ecografia dell’arteria antecubitale alla piega del gomito, dopo un digiuno di 12 ore. Dopo di che sono stati invitati a consumare per una settimana una serie di cibi che fanno parte della dieta mediterranea, tra cui salmone, mandorle e verdure cotte in olio extravergine di oliva. Il 51% delle calorie totali proveniva da acidi grassi monoinsaturi e per la maggioranza da grassi polinsaturi.
Dopo questa prima fase, la settimana successiva, i volontari sono stati invitati a consumare cibo spazzatura. Il menù proposto comprendeva un panino composto da una salsiccia, un uovo e una fetta di formaggio. Il tutto accompagnato da patatine fritte.
I grassi di questa dieta coprivano il 58% delle calorie totali. Il tipo maggiormente rappresentativo erano gli acidi grassi saturi, privi della presenza di omega-3.

Passate rispettivamente da due a quattro ore dopo ogni tipo di pasto, i partecipanti sono stati sottoposti a un’altra serie di esami per valutare la funzione endoteliale. Il test è stato eseguito per mezzo di ultrasuoni, in modo da stabilire come i due diversi pasti avessero influito sulla funzione endoteliale.
Come forse previsto, il cibo spazzatura ha influito negativamente su questa funzione delle arterie. In particolare, le arterie hanno mostrato di una riduzione della dilatazione del 24%, rispetto a quanto misurato nella prova preliminare a digiuno.
Al contrario, con la dieta mediterranea, le prove hanno mostrato che la funzione dilatatoria delle arterie era normale, così come il flusso sanguigno.
«La scarsa funzione endoteliale è uno dei precursori più significativi di aterosclerosi. E’ pertanto qualcosa a cui dovremmo pensare prima di ogni pasto», ha concluso il dottor Nigam.
Pensiamoci e, magari, optiamo per la dieta mediterranea che, specie nel nostro Paese, può vantarsi di una cucina piacevole e gustosa, ancorché sana.
