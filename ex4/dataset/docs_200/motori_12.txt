5mila metri quadrati di gas
compressi in un grammo

la rivoluzione per l'industria dell'auto arriva dall'Italia: i materiali, realizzati dai ricercatori dell'Università di Milano-Bicocca, si comportano come spugne con gallerie di dimensioni nanometriche di SARA FICOCELLI

Stoccare grandi quantità di gas a pressioni ridotte comporterebbe notevoli vantaggi per l'industria dell'energia e dell'auto ma riuscirci non è un gioco da ragazzi. Ce l'hanno fatta, grazie a delle nanospugne microporose, i ricercatori dell'Università di Milano-Bicocca, che attualmente hanno in corso di deposito ben due brevetti. Il progetto H2-Ecomat è stato finanziato dall'ateneo e dalla regione Lombardia per complessivi 750 mila euro e permetterà di compattare fino a 5000 metri quadrati di superficie in solo grammo di peso. Un po' come far entrare un supermercato nelle dimensioni di una pillola.

La proprietà di compressione dei due nuovi materiali realizzati dai ricercatori milanesi è infatti straordinaria: i materiali appartengono alle categorie dei sintetici iperreticolati (MIR) e dei porosi di origine biologica (MPOB) e si comportano come spugne con gallerie di dimensioni nanometriche, una prerogativa che permette di assorbire gas inafferrabili come idrogeno, metano e anidride carbonica.

Per realizzare il progetto ci sono voluti circa due anni di ricerca nel dipartimento di Scienza dei materiali dell'università e dei 750 mila euro finanziati, 375 mila sono stati stanziati dalla regione Lombardia. Il team di lavoro, coordinato dal chimico industriale Piero Sozzani presso il dipartimento di Scienza dei materiali dell'ateneo milanese, ha studiato e realizzato i due materiali innovativi dotati di un elevatissimo grado di porosità, che alla vista hanno l'aspetto di una polvere e si comportano
proprio come delle "spugne".

Se questa polvere viene inserita in una bombola o in un qualsiasi altro contenitore, è in grado di ridurre la pressione del gas, a parità di volume, fino a 30-80 atmosfere, tanto che in un recipiente di un litro riempito di materiale assorbente è possibile stoccare fino a 40 litri di metano a zero gradi. Le nanospugne, oltre a ridurre la pressione, hanno la proprietà di rilasciare i gas al termine dello stoccaggio mantenendone inalterate le caratteristiche e possono essere rapidamente  usate per un nuovo ciclo di assorbimento. Alcuni dei materiali derivano dalla soia, sono biodegradabili e privi di metalli pesanti, il che permette di smaltirli tra i rifiuti organici al termine del loro ciclo di vita.

"Le ricadute tecnologiche  - ha detto il professor Piero Sozzani - sono facilmente prevedibili. Diventa finalmente possibile lo stoccaggio di gas a minori pressioni di esercizio, ovvero a pressioni poco pericolose. Finora, le tecnologie comunemente applicate prevedono di ricorrere ad altissime pressioni o di liquefare i gas a temperature molto basse con sistemi frigoriferi, che consumano però una grande quantità di energia". Molti i settori industriali nei quali questi materiali possono trovare impiego, primi tra tutti quello del'auto e della distribuzione di energia. I serbatoi di metano delle auto equipaggiati con le nanospugne possono contenere più carburante per una maggiore autonomia e azzerare i rischi di esplosione. Nel campo energetico, l'impiego può avvenire sia nella fase di trasporto dei gas (nave, treno, gasdotti) sia in quella di distribuzione, riducendo notevolmente i costi di rigassificazione ed eliminando la necessità di "congelare" il gas.

"Stiamo entrando ora nella fase del trasferimento tecnologico alle aziende del settore dei trasporti pubblici e privati e della distribuzione di energia. Numerose industrie hanno espresso interesse per i risultati ottenuti sui materiali innovativi e ci sono segnali per un impatto sulle assunzioni di giovani da noi formati , che abbiano le capacità di seguire il percorso di scale-up e di implementazione tecnologica delle scoperte. E questo rappresenta un ulteriore esempio di  efficacia e di eccellenza della ricerca italiana", ha concluso Sozzani. La ricerca ha prodotto otto articoli scientifici, di cui due pubblicati sulla rivista Angewandte Chemie. La speranza, adesso, è che produca anche qualcosa di veramente utile per l'ambiente e gli esseri umani.
