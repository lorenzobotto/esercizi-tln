Festa di compleanno
per la Bmw K 1300 S

La casa bavarese festeggia I 30 anni della serie K con una versione speciale battezzata "30 Jahre K-Modelle"

Novità in arrivo dalla galassia Bmw. All'EICMA di Milano, il grande Salone del motociclo in programma dal 15 al 18 novembre prossimi, la casa bavarese presenterà un modello speciale ed esclusivo della K 1300 S battezzato "30 Jahre K-Modelle" per festeggiare il 30° anniversario della serie omonima serie.

Era infatti il 1983 quando Bmw Motorrad lanciò la K 100, la prima Bmw in assoluto dotata di un quattro cilindri in linea raffreddato ad acqua e dotato anche di un concept tecnologico particolare e all'avanguardia per quei tempi, il Bmw Compact Drive System con l'albero motore montato longitudinalmente e la bancata cilindri orizzontale. Questa prima generazione dei modelli K introduceva anche innovazioni tecnologiche come il primo sistema di iniezione elettronica del carburante.

Tutto ciò veniva seguito, cinque anni dopo, dall'introduzione della tecnologia a quattro valvole e dal primo sistema di ABS mai utilizzato su moto di serie. Nel 2004 venne realizzata la terza generazione della serie con la K 1200 S, ora con l'albero motore montato trasversalmente rispetto alla direzione di marcia, nonché con due innovazioni per le sospensioni: Duolever e ESA (regolazione elettronica della sospensione). La Serie K venne anche affiancata nel 2010 dai due modelli sei cilindri in linea K 1600 GT/GTL.
 
Il modello speciale K 1300 S "30 Jahre K-Modelle" festeggia dunque la storia della serie K con un'ampia gamma di optional e una livrea speciale di colore Alpine White/Sapphire Black Metallic e Racing
Red insieme al cupolino brunito.

La regolazione elettronica delle sospensioni ESA II e il Safety Package con RDC e ASC (controllo automatico della stabilità), oltre all'ABS di serie, garantiscono alla K 1300 S "30 Jahre K-Modelle" una dotazione di sistemi di sicurezza estremamente completa. Dal canto loro l'assistente alla cambiata HP e le pedane HP per il conducente ed il passeggero riflettono le aspirazioni sportive della K 1300 S, mentre la marmitta sportiva Akrapovi? conferisce al modello il rombo possente tipico di un quattro cilindri, oltre ad un aspetto dinamico.

Oltre a tutto ciò la K 1300 S "30 Jahre K-Modelle" può essere arricchita singolarmente con accessori speciali e optional scelti tra l'ampia gamma Bmw Motorrad, con l'unica eccezione dei colori che restano standard.
