Berlusconi: "Nessuna campagna contro Monti"
Alfano apre all'election day a febbraio
Anticipato il contenuto di alcune conversazioni raccolte in un nuovo libro di Vespa. Il Cavaliere cambia nuovamente linea e attacca la Germania: "Ue in recessione per colpa della sua egemonia egoista". Il segretario si dice d'accordo con Casini per unire elezioni politiche e regionali

ROMA - Non più Mario Monti, ma Angela Merkel. Sarà questo l'obiettivo degli attacchi del Pdl in campagna elettorale secondo la nuova linea dettata da Silvio Berlusconi in una conversazione con Bruno Vespa raccolta nel nuovo libro del giornalista Rai. Dopo la condanna 1ricevuta dal Tribunale di Milano per i fondi neri Mediaset, il Cavaliere aveva annunciato fuoco e fiamme contro il presidente del Consiglio 2, ma ora, forse anche sulla scia dei distinugo emersi all'interno del Pdl, cambia rotta. Intanto Angelino Alfano si schiera con l'ipotesi lanciata ieri da Casini di un election day che tenga insieme regionali e politiche anticipate di un paio di mesi. "Buona cosa anticipare elezioni politiche di 50 giorni risparmiando 100 milioni, votando insieme alle regionali.
Per noi ok election day", scrive su Twitter il segretario.

"Non faremo una campagna elettorale contro Monti - spiega Berlusconi - Ma siamo convinti che l'austerità imposta dall'Unione Europea, a noi come ad altri paesi, su pressione di una Germania che svolge un ruolo da paese egemone, con un'egemonia non solidale ma egoista, abbia immesso l'economia in spirale recessiva senza fine".

Quanto alla possibilità di staccare la spina al governo, nel volume, che contiene affermazioni raccolte lo scorso 29 ottobre,
Berlusconi spiega: "I tempi per una nuova legge elettorale ci sono tutti. Quanto alla spina da staccare, dipenderà dall'accettazione o meno da parte del governo delle nostre richieste di modifica alla legge di stabilità. Siamo dentro una spirale recessiva, dobbiamo assolutamente uscirne al più presto invertendo la nostra politica economica".

L'ex premier attacca poi le preferenze. "Sono un'anomalia italiana. Io sono letteralmente terrorizzato dal voto di scambio. Non si dimentichi che Fiorito nel Lazio e Zambetti in Lombardia sono stati eletti con le preferenze", sostiene il Cavaliere nel libro di Bruno Vespa di cui sono state rese note alcune anticipazioni.

Le scelta del Cavaliere in materia di legge cade piuttosto sul sistema spagnolo. "E' il Partito democratico che lo vuole (il porcellum, ndr), non noi. A mio giudizio, il sistema migliore è il sistema spagnolo, che comporta un'alta soglia di sbarramento. Converrebbe anche al Partito democratico, perché privilegia i primi due partiti, funziona benissimo e garantisce la governabilita", afferma Berlusconi.
