«IL TARTUFO sta tra le cose che nascono, ma non si possono seminare». A dirlo fu Plinio, quasi duemila anni fa, ma Giacomo Morra, classe 1889, seppe fare di questa consapevolezza una religione, trasformando il tartufo nel segno distintivo di un territorio e di un modo di pensare la vita. Morra è l'inventore del tartufo, così come lo conosciamo oggi, simbolo di lusso e di gusto raffinato. E simbolo di una città, Alba, che del tartufo bianco ha fatto il suo ambasciatore più solerte e fidato.

Forse iniziò tutto quando, nel 1949, Morra decise di regalare il «tartufo dell'anno» alla diva hollywoodiana Rita Hayworth,e dopo di lei ogni anno a personaggi importanti dello spettacolo (da Marylin Monroe, a Valentino fino a Valeria Marini) e della politica. Al presidente degli Stati Uniti Harry Truman nel 1953 andò una «bestia» da due chili e 520 grammi, e da Alba partirono due «trifule» gemelle per Dwith Eisenhovere Nikita Krusciov, nel 1959, in piena Guerra Fredda.

Testimonial inconsapevoli, ma immediatamente conquistati, e protagonisti di un marketing territoriale da metà Novecento tanto innovativo e efficace da far invidia ai guri e agli esperti di oggi.

Il sipario su «sua maestà il tartufo» si alzò nel 1928, quando Morra organizzò la prima mostra di «pregiati tartufi delle Langhe», che l'anno dopo diventò «Fiera e mostra campionaria a premi» e poi nel 1930 «Fiera dei tartufi d'Alba» il nome con cui è nota ancora oggi e attira nella città delle torri, ogni anno, migliaia di visitatori e assaggiatori del prezioso tubero.

Per Morra, in gioventù, il tartufo altro non era che una patata profumata. Si trovava sui piatti poveri, era ingrediente consueto delle tavole contadine e della trattoria di Alba dove il giovanissimo Morra mosse i primi passi da ristoratore. Poi la «fuga» a Torino, nella bottiglieria di via Nizza, dove il «tartufo di casa» era venduto a prezzi stellari e riservato a portafogli e palati raffinati. Da qui l'intuizione: fare del tartufo un'icona di gusto.

Da allora si sono susseguite decine di esposizioni e successi internazionali. Il regista: sempre Giacomo Morra. Nel suo ristorante la Tavernettae all'Hotel Savona, nel centro di Alba, dove per anni servì pranzi e cene sontuose, incontrò personaggi e lavorò giorno per giorno, un tassello alla volta, alla costruzione del mito di Alba e dei suoi tartufi. Tutto l'immaginario langarolo deve la sua fortuna a Morra, al suo intuito geniale e allo straordinario affetto verso la sua terra e i suoi prodotti. Da lui hanno imparato, e forse devono continuare a farlo, i grandi albergatori di Langa che oggi ospitano turismo d'elite e gourmand. E da lui hanno ereditato anche il «gusto» e il senso degli affari: per Morra non esistevano giorni di chiusura. Il suo ristorante, una delle prime stelle Michelin piemontesi, era sempre aperto. E la domenica arrivava a servire anche duemila coperti. Non solo all'Hotel Savona, perché l'inventore del tartufo è anche a pieno titolo da considerarsi l'inventore del catering.

Suoi i banchetti per i lanci delle auto Fiat, suo quello per l'inaugurazione del traforo del Monte Bianco dove preparò da mangiare a 4 mila persone. E' morto nel '63, a 74 anni, e ha fatto la storia di un evento, la Fiera del tartufo bianco, che ogni anno lo ricorda come un padre fondatore.
