Primarie in Lombardia il 15 dicembre
il centrosinistra ha raggiunto l'intesa
Manca solo l'ufficialità, che arriverà con una conferenza stampa nella sede del Pd, ma il via
libera al voto per la scelta del candidato alla successione di Formigoni è stato già concordato
Domani pomeriggio saranno ufficiali le primarie del centrosinistra in Lombardia. Per le 16 è fissata una conferenza stampa nella sede del Pd "in vista delle elezioni regionali". La conferenza era inizialmente stata fissata per ieri e poi annullata. Per la consultazione si parla della data del 15 dicembre, il giorno prima delle primarie nazionali del Pdl per scegliere il candidato alla presidenza del consiglio.

I giochi sui possibili nomi in campo non sono ancora chiusi, così come quelli sulle alleanze. Dopo il caso Sicilia, per esempio, anche in Lombardia si sarebbe aperto un colloquio tra Pd e Udc. Da qui a vedere i terzisti sbarcare in coalizione ce ne vuole, anche perché il capogruppo regionale uscente Gianmarco Quadrini vede sì con favore "un dialogo tra moderati e progressisti", ma per progressisti chiarisce anche che "noi guardiamo al Pd". E non a Sel e Idv. Ci sarà tempo fino al 17 novembre per presentare, forti di 3mila firme raccolte in sei province, le candidature. Magari non si rimarrà in ballo fino ad allora, ma almeno per tutta la prossima settimana, la caccia (più o meno sotterranea) è aperta. E più passa il tempo, più la corsa del consigliere regionale pd Fabio Pizzul rischia di non decollare.

I dubbi più decisi sono quelli di Civati. Prima attacca a Radio 24, con quella che definisce, però, una battuta: "Se saltano le primarie non faccio più politica". Poi spiega: "Il sindaco Pisapia assieme ad altri del Pd stanno puntando a far saltare le primarie perché vogliono candidare Fabio Pizzul come nome unico". Questo non creerebbe primarie davvero aperte. Il problema, per Civati è quello. "Ci vogliono le primarie e ci vogliono i candidati forti". Non solo. Il "protagonismo" di Pisapia nella partita regionale sarebbe più da "segretario che da sindaco". Da qui parte la domanda: "Chissà perché Pisapia ce l'ha con me e con Giulio Cavalli e tutti quelli che, legittimamente, stanno pensando di candidarsi"? E la richiesta di un confronto pubblico con il sindaco "per discutere insieme di quello che sia meglio fare in Lombardia senza affidarsi alle veline".
