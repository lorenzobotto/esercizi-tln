"Bruce", la ricetta del re del rock
vita sana e tanta politica
Esce in America la biografia di Springsteen. Tutto cominciò nel 1927 con la morte della sorellina di papà Douglas. Episodio che ha condizionato l'artista e la sua musica fino alla depressione...

ROMA - È un pomeriggio di aprile, anno 1927. A Freehold, New Jersey, c'è aria di primavera. La bambina pedala felice sul triciclo. È una bambola rispetto al grosso camion che sta tentando la manovra. Dallo specchietto l'autista non vede impedimenti, tenta l'inversione invadendo il marciapiede. Solo quando sente le urla dei vicini pigia sul freno. La piccola, cinque anni, respira ancora quando i genitori si precipitano fuori dalla povera casa di Randolph Street. Trenta minuti per arrivare all'ospedale di Long Branch. Troppi. Virginia Springsteen muore al pronto soccorso. Bruce, la biografia di Springsteen scritta da Peter Ames Carlin e appena pubblicata (Ed. Touchstone/Simon & Schuster, 512 pagg.), inizia a ridosso della Grande Depressione. Il Boss è d'accordo: il suo rock parte dal lì, dalla morte di Virginia, la sorellina di papà Douglas, dal dolore di nonna Alice, che da quel lutto non si riprese mai, sprofondando in una malinconia più grande di quella del Paese. Di quella tragedia hanno fatto le spese tutti: i nonni e il padre, che all'epoca aveva due anni, e anche Bruce e le sorelle, che s'intristivano a guardare Doug silenzioso, lo sguardo perso nel vuoto, la sigaretta incollata alle labbra, ad ammazzare le giornate da disoccupato davanti all'ennesimo cartone di vino.

Non è l'ennesima biografia che celebra 17 album quasi tutti rilevanti, 185 milioni di dischi venduti, 21 Grammy Awards e un Oscar. Neanche il libro che specula sulle infinite fragilità di una popstar. Carlin dedica a malapena cento pagine agli allori conquistati dopo Nebraska, pubblicato nel 1982, quando l'artista, allora 32enne, affrontò la propria grande depressione con un periodo d'isolamento a Los Angeles e il ricorso alla psicoterapia, che fino ad allora aveva evitato. Niente droghe. Una volta che beccò uno dei suoi (di cui non si fa il nome) con la cocaina sotto il naso gli ringhiò: "Se ti vedo di nuovo con quella merda in mano sei fuori". Umorale? Nei limiti della norma. Inflessibile sul lavoro, questo sì. A chi gli chiede un giorno di libertà, magari per motivi familiari, risponde: "Sono problemi tuoi, noi abbiamo bisogno di te qui". Nelle lunghe ore d'intervista concesse a Carlin, il Boss non fa mistero del suo dark side, della paura di aver ereditato il comportamento bipolare di suo padre. "Ovunque fosse, qualsiasi cosa stesse facendo", scrive l'autore, "Doug avrebbe sempre guardato il mondo attraverso il vetro rotto della casa al numero 87 di Randolph Street".

Lo stesso indirizzo riportato sul certificato di nascita di Bruce Frederick Springsteen, venuto alla luce ventidue anni dopo nell'ospedale dove era morta la piccola Virginia. Come Doug (scomparso nel 1998) diventò invisibile agli occhi di sua madre, così il piccolo Bruce trascorse l'infanzia spesso lontano dai suoi: il padre era troppo occupato a sbarcare il lunario e la madre, Adele Zerilli (ora novantenne), la vera roccia della famiglia, costretta agli straordinari per compensare i magri introiti del marito. Così, imprudentemente, Bruce fu affidato alla nonna Alice: "Divenni un sostituto della figlia perduta", racconta Bruce, "oggetto di affetto e attenzioni che in realtà non erano rivolte a me; una situazione emotivamente incestuosa che creò pericolose confusioni di ruoli". Per l'adolescente, il rock'n'roll fu la via d'uscita, ma alle sue condizioni: niente sesso facile, niente droghe, molto esercizio fisico, attaccamento alle radici e grande passione politica (la depressione cominciò ad acuirsi dopo il primo mandato di Ronald Reagan, nel 1981; il suo impegno per la rielezione di Obama è stato generoso e costante, e ora sta pensando a un evento per il New Jersey devastato dall'uragano Sandy) - questa è la ricetta che ha fatto di Springsteen un eroe vincente, portavoce dell'America sana e povera.

Errori pochi, tutti perdonabili: il primo matrimonio con la top model Julianne Phillips (il libro non fornisce dettagli sulla love story con Patti Scialfa, sua attuale moglie), le fughe dalla famiglia per cercare ispirazione in solitudine in una camera d'albergo dell'Arizona, il perfezionismo che lo inchioda in studio fino alle ore piccole. Spietato, esigentissimo con se stesso, avrebbe voluto avere una sola famiglia, come mamma Adele. Ma continua a lottare con l'eredità di Doug, con quel lato oscuro che nel 1983 gli fece balenare l'idea del suicidio. E a radiografarsi senza sosta per aver la conferma di essere ancora l'artista integerrimo di cui suo padre andava fiero. Quello che ha fatto dire a Obama: "Io sono il Presidente, lui è il Boss".
