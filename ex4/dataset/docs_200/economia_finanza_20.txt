Fiat, Fornero: stop ai 19 licenziamenti
Passera: Marchionne non mi è piaciuto
Il ministro del Lavoro contro la decisione del Lingotto di mandare via i lavoratori dopo il verdetto che lo obbliga ad assumere gli operai Fiom

ROMA - Dopo le dure parole di Passera arriva anche lo stop della Fornero: «No ai 19 licenziamenti, la Fiat soprasseda», è l'invito del ministro del Lavoro.

La vicenda. Ieri la Fiat ha annunciato che nello stabilimento di Pomigliano è stata avviata la procedura di mobilità per la riduzione di personale di 19 unità. La decisione, ha spiegato il Lingotto, fa seguito all'ordinanza della Corte d'Appello di Roma che obbliga la Fip, la società a cui fa capo lo stabilimento Fiat di Pomigliano d'Arco, ad assumere i 19 dipendenti di Fiat alla Fiom che hanno presentato ricorso per presunta discriminazione. la decisione di Marchionne ha scatenato molte proteste.

Fornero: aprire dialogo. Fornero «invita la Fiat a soprassedere all'avvio della procedura di messa in mobilità in attesa della verifica di una possibilità di dialogo che non riguardi solo il fatto specifico, ma l'insieme delle relazioni sindacali», esprimendo anche rammarico e preoccupazione. «Constato con rammarico e preoccupazione la novità della fattispecie che fa evolvere le relazioni industriali nel senso dello scontro e dell'indurimento della contrapposizione - dice il ministro in una nota - e la mancanza di volontà di dialogo di entrambe le parti; l'assenza di una posizione comune da parte sindacale». «In questa situazione mi adopererò per quanto di mia competenza per fermare l'avvitamento in una spirale nella quale tutti, dai singoli all'intero Paese, sono perdenti».

Passera. «Non entro nel merito di decisioni interne, ma non mi è piaciuta la mossa che è stata fatta», ha detto il ministro dello Sviluppo economico, Corrado Passera, commentando a Sky tg24 la decisione di Fiat. Il Lingotto, ha aggiunto, è «un'azienda libera e se la vedono al loro interno. Certamente è una buona notizia che Fiat abbia confermato di non volere chiudere impianti in Italia. Faremo il possibile perché siano attivi e produttivi e non quasi fermi come sono oggi».
