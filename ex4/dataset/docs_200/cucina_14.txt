Alba, 48 ore di gusto
Dalla Fiera del Tartufo Bianco (fino al 18 novembre) alla visita con degustazione nelle cantine storiche. Un weekend gourmand, tra tagliatelle e buon vino

Ore 15 di venerdì: la ricerca con il “trifolao” - Ad Alba e dintorni siamo nel pieno della stagione del tartufo bianco. Alle porte della città si può provare l’ebbrezza della «cerca», uscendo nel bosco in compagnia di un «trifolao» di TartufLanghe. E scoprire così come i cani fiutano e scavano alla ricerca dei «diamanti bianchi» e i segreti di un’arte che in Langhe e Roero si tramandano da padre in figlio. La visita si conclude con una piacevole degustazione (per info, tel. 0173.36.14.14).

Ore 12 di sabato: la bolla ovale dell’Acino - Dai tempi dell’Alba Pompeia il centro storico ha visto sovrapporsi mura e monumenti della città romana e medievale. Oggi un gruppo di esperti archeologi di «Ambiente e Cultura» fa da guida tra le antiche vestigia dell’Alba sotterranea. Tornati in superficie si va a San Cassiano nelle antiche cantine Ceretto, per vedere le fasi di affinamento dei vini. Nella grande bolla ovale dell’Acino, sospesa tra i vigneti, si può assaggiare il meglio della produzione di Blangè, Arneis e Barolo (tel. 0173.28.59.42).

Ore 16: Tiziano in mostra e poi pranzo con «tajarin» - Nel Palazzo Banca d’Alba visita alla mostra su storia e vicende di Tiziano Vercellio. In esposizione Il martirio di San Lorenzo, completamente restaurata dal laboratorio di Nicola di Aramengo. Cena in collina a Priocca d’Alba, al ristorante «il Centro», da oltre mezzo secolo gestito dalla famiglia Cordero. Enrico ed Elide, dopo l’antipasto piemontese, cucinano i tajarin, le tagliatelle fatte a mano con tartufo, da accompagnare con un bicchiere di Nebbiolo del Roero (tel.0173.61.61.12).

Ore 12 di domenica: la lavagna del Piola e la Fiera - Passeggiata in centro al mercato ambulante della Terra, con i prodotti a chilometro zero. Pranzo al bistrot-ristorante La Piola, in piazza Duomo, gestito dagli chef Enrico Crippa e Dennis Panzeri. Poi, dopo una sosta alle cantine Morra, visita alla Fiera del tartufo bianco. Quest’anno i prezzi variano da 250 a 400 euro all’etto (Ente Fiera, tel. 0173.36.10.51).
