James Bond, un mondo
(di citazioni) non basta

 Arriva oggi nelle sale l’atteso “Skyfall” di Sam Mendes
molte scene richiamano cult cinematografici non solo di 007
luca ubaldeschi
milano

Era giusto condire con un po’ di solennità il film che celebra i cinquant’anni di vita cinematografica di James Bond, l’agente segreto britannico uscito dalla penna di Ian Fleming. E il gioco di citazioni che costella le scene di «Skyfall», l’ultimo 007 firmato Sam Mendes che oggi arriva nelle sale italiane, centra l’obiettivo con stile. 

 

Alcune citazioni sono appena accennate, altre apertamente dichiarate. Parlano soprattutto alla storia di 007, ma in alcuni casi sono invece un tributo ad altri grandi successi del cinema, come a rivendicare il diritto di cittadinanza dei film di Bond nel club delle pellicole imperdibili. 

 

Così viene da pensare ad esempio quando Daniel Craig affronta un killer a Shanghai: la scena del combattimento notturno è bellissima - due ombre nere che si contorcono in cima a un grattacielo -, ma la teoria di insegne al neon e grandi immagini proiettate sullo sfondo evoca le ambientazioni che hanno reso celebre «Blade Runner» di Ridley Scott. Sembra invece un omaggio all’Anthony Hopkins del «Silenzio degli innocenti» la ricostruzione della prigione in cui l’MI6 prova a rinchiudere il rivale di Bond, uno straordinario Javier Bardem: una gabbia al centro di un’enorme stanza vuota. Cambiano i particolari - là le sbarre, qui pareti di vetro -, non il risultato ai fini dei progetti del «cattivo». E che dire poi dell’assalto finale che sferra Bardem per portare a termine la sua folle missione? Gli altoparlanti che diffondono musica a tutto volume, mentre gli elicotteri cui sono appesi scendono verso l’obiettivo, sono una delle immagini che hanno fatto la fortuna di «Apocalypse Now», il capolavoro di Francis Ford Coppola. 

 

Ma ancora più significativo è l’insieme di citazioni che il regista fa dei precedenti capitoli della saga. In «Skyfall» si completa quella trasformazione del personaggio Bond cominciata con l’arrivo di Daniel Craig nei panni dell’agente segreto. In sintesi: meno glamour, champagne, ironia (merce rarissima, un sorriso di Craig) e più spazio alla psicologia del personaggio, ai suoi tormenti, alle sue debolezze. Giusta operazione, giacché non avrebbe senso riproporre nel 2012 una formula pensata 60 anni fa. Ma cambiare, evolvere, non vuol dire disconoscere ciò che è stato. Ed evocare situazioni dei precedenti Bond equivale a sottolineare che «Skyfall» è parte di quella storia di successo. 

 

Ecco allora che l’agente con licenza di uccidere consegna a un tecnico i frammenti di un proiettile perché lo esamini e lo saluta con una battuta - «Solo per i tuoi occhi» - che è stata il titolo del dodicesimo film della serie, nel 1981. E quando 007 riesce a sfuggire al morso di un varano gigante camminandogli sulla schiena, il paragone è con Roger Moore che compie lo stesso gesto (ma sui coccodrilli) in «Vivi e lascia morire» del 1973. E si potrebbe proseguire con l’inseguimento sul treno come in «Octopussy» o l’esplosione all’MI6 vista anche ne «Il mondo non basta» con Pierce Brosnan. 

 

E’ chiaro che al ventitreesimo episodio di una serie è praticamente impossibile sfuggire al rischio del bis di qualche situazione, ma ciò che interessa qui non è sostenere che ci sia stata una carenza di fantasia. Al contrario: la riscoperta di alcuni «must» sono un omaggio allo stile 007 che il popolo dei bondiani non può che apprezzare. In questo senso, funziona la riscoperta di «Q», che mancava nelle due precedenti pellicole e regala un sobbalzo al cuore veder uscire da un garage l’Aston Martin DB5 di «Goldfinger» con Sean Connery (anche la targa è la stessa, BMT 216 A). E quando si assiste al ritorno in scena di Miss Moneypenny, non ci sono più dubbi: la storia continua, il mondo avrà ancora bisogno di James Bond. 
