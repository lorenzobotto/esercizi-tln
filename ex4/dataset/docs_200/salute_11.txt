Salute donna: al via la Campagna del ministero della Salute

Con lo slogan “La mia salute di donna dipende anche da me”, ha preso il via la nuova Campagna che il ministero della Salute e la Presidenza del Consiglio dei Ministri hanno realizzato insieme per promuovere la cultura della cura della propria salute, rivolta alle donne di tutte le fasce d’età

La salute della donna in primo piano con l’iniziativa congiunta del ministero della Salute e la Presidenza del Consiglio dei Ministri, supportata da uno spot in programmazione in questi giorni sulle reti Tv e radio Rai.

La Campagna prende il nome dal suo slogan “La mia salute di donna dipende anche da me”, e come dichiarato nella nota del Ministero, è rivolta alle donne di tutte le fasce d’età per promuovere la cultura della cura della propria salute.
La Campagna era stata presentata in anteprima all’inizio dello scorso mese di ottobre a Roma, durante il XX Congresso mondiale della Federazione Internazionale dei Ginecologi (Figo). Oggi, entrata nel vivo intende sottolineare l’importanza della prevenzione, anche attraverso l’adesione ai programmi di screening gratuiti offerti dal Servizio Sanitario Nazionale.

Testimonial della Campagna è la cantante Noemi, che per l’occasione ha prestato  volto e voce all’iniziativa. Lo spot che è possibile vedere in Tv, si trova anche su Internet all’indirizzo http://www.youtube.com/watch?v=11CtsQ6JpY0), il canale YouTube del ministero della Salute. L’iniziativa rimanda a un’area informativa che approfondisce le singole tematiche dedicate alla salute delle donne, tra cui gravidanza, fertilità, allattamento, patologie come le infezioni da papilloma virus e così via.
La scelta del mezzo televisivo e del video, spiegano dal Ministero, è stata scelta per un motivo ben preciso. «La televisione rappresenta, infatti, a tutte le fasce di età, il media con più utenti abituali (oltre 97%). Anche la radio si posiziona ai primissimi posti per numero di utenti (80 %)», si legge ancora nella nota.
