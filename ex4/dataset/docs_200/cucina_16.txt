Le zucche: anche ai piccoli

L'ortaggio regina incontrastata di questo periodo: la zucca, gustosa è ricca di vitamine, è adatta anche nella dieta dei neonati

Sono giunte in Europa dopo la scoperta dell'America ed hanno conosciuto una diffusione piuttosto rapida grazie anche alle loro svariate proprietà. Mai come in questo periodo dell'anno si parla di zucche, naturalmente, regina incontrastata per celebrare Halloween sia come decorazione che come ingrediente base per la preparazione di sfiziose cene.

Gustosa e ricca di vitamina A e C, la zucca è un'ottima fonte di minerali tra cui potassio, calcio e fosforo e può essere cucinata al forno, al vapore, nel risotto o nelle minestre, fritta nella pastella, ma è ottima anche per marmellate, dolci, o semplicemente come contorno. E della zucca si utilizza tutto: se la polpa è la parte più prelibata e preziosa, i semi vengono salati o utilizzati per l'estrazione dell'olio e quando viene svuotata la buccia risulta essere un bel contenitore.

Tra le varie forme e colori di zucca quelle più usate in cucina sono la Cucurbita maxima e la Cucurbita moschata. Al di là delle celebrazioni di Halloween, in cui appunto è d'obbligo svuotare la zucca per creare il volto di Jack O'Lantern, il modo più facile per sbucciare questo ortaggio è lasciarla ammorbidire a grosse fette nel forno per una ventina di minuti: il processo non altera il sapore ma rende la scorza meno dura.

E' molto apprezzata sin dalla tenera età grazie alla vellutata di zucca, adatta alle prime pappe: basta tagliarla in piccoli tocchi e metterla a bollire in poca acqua fino a che non si sia ammorbidita; dopodichè è sufficiente aggiungere il parmigiano quanto basta e frullare il tutto, inserendo poi a cuocere sul fuoco la pastina, il semolino o la crema di riso.

Se poi state organizzando una cena di Halloween, si può iniziare con i Muffun di zucca, particolarmente stuzzicanti come aperitivo, o il classico Pane dei Morti, un dolce che va servito come antipasto e mantenuto sulla tavola al posto del pane. E poi via libera alla fantasia: dai tipici tortelli di zucca al classico risotto, ma anche lasagne, gnocchi e bucatini di zucca.

Dalle frittelle alle crocchette di zucca ed hemmental, per poi sbizzarrirsi sul serio con i dolci più creativi, a partire dai biscotti e dalle palline al cioccolato fino ad arrivare alla tradizionale torta alla zucca.
