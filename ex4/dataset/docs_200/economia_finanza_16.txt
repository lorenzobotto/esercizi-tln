Imprese in crisi, l’allarme della Cgia:
“Ogni giorno ne chiudono oltre 1000”

 Da inizio 2012 sono 279 mila le attività che si sono fermate. E quelle che nascono (trainate dal popolo delle partite Iva) non sono strutture che offrono occupazione
ROMA

Nei primi 9 mesi di quest’anno hanno chiuso i battenti 1.000 imprese al giorno. Lo rileva la Cgia di Mestre sottolineando che ad andare male è l’artigianato . Complessivamente le imprese nate sono più numerose di quelle cessate (+20 mila), ma quelle chiuse (circa 279 mila, circa 1.033 al giorno)hanno dimensioni occupazionali più alte e essendo strutturate con diversi lavoratori alle loro dipendenze. «Prova ne sia -sottolineano dalla Cgia- che il tasso di disoccupazione sta crescendo in maniera preoccupante». «Nonostante il saldo della nati-mortalità delle aziende sia positivo -commenta Giuseppe Bortolussi segretario della Cgia di Mestre- dobbiamo ricordare che molte persone hanno aperto un’attività in questi ultimi anni di crisi, non perché in possesso di una spiccata vocazione imprenditoriale, bensì dalla necessità di costruirsi un futuro occupazionale dopo esser stati allontanati dalle aziende in cui prestavano servizio come lavoratori dipendenti». «Questa dinamicità del sistema -prosegue Bortolussi- è un segnale positivo, ma non sufficiente a tranquillizzarci. Se entro i primi 5 anni di vita il 50% delle aziende muore per mancanza di credito, per un fisco troppo esoso e per una burocrazia che spesso non lascia respiro, c’è il pericolo che la tenuta di buona parte di questi neoimprenditori, figli della difficoltà economica che stiamo vivendo, sia inferiore a quella di coloro che hanno avviato un’attività prima dell’avvento della crisi». Ma la riflessione del segretario della Cgia non finisce qui.  

 

«In passato -prosegue Bortolussi- la decisione di aprire la partita Iva maturava dopo molti anni di esperienza lavorativa come dipendente: non a caso oltre il 50% dei piccoli imprenditori proviene da una esperienza come lavoratore subordinato. Spesso gli investimenti realizzati per aprire una impresa erano il frutto dei risparmi del neoimprenditore e della sua famiglia». «Ora, -aggiunge il segretario della Cgia di Mestre- difficilmente ciò avviene: si apre per necessità, perché magari il posto di lavoro non c’è più e quindi bisogna inventarsi una nuova opportunità lavorativa a scapito delle motivazioni, della preparazione professionale e della capacità organizzativa». I dati riferiti all’artigianato, rileva la Cgia di Mestre, sono ancor più preoccupanti: negli ultimi tre anni il saldo nazionale della nati-mortalità delle aziende di questo settore presenta sempre un segno negativo: -15.914 nel 2009, -5.064 nel 2010 e -6.317 nel 2011. Nei primi tre mesi del 2012 (ultimo dato disponibile) il saldo ha toccato la punta massima di -15.226: i settori più in difficoltà sono quelli delle costruzioni, le attività manifatturiere e i servizi alla persona. 
