In Austria lo shopping center
più ecologico del pianeta
Il complesso futuristico si trova a Villach e si avvale di un sistema di approvvigionamento energetico geotermico che sfrutta 652 pali trivellati che sostengono le fondamenta della struttura, attraverso i quali il calore viene raccolto dal terreno e accumulato. Tanti i benefici: dalla riduzione dei costi di gestione, all'indipendenza dai combustibili fossili, oltre a un maggiore risparmio

VILLACH (Austria) - Il calore proviene direttamente dalla Terra. Risale attraverso 652 pali trivellati e si accumula nella struttura per essere utilizzato durante tutto l'arco dell'anno. Questo impianto di riscaldamento fa dell'Atrio, lo shopping center di Villach, in Austria, il centro commerciale più ecologico del mondo. Un progetto rivoluzionario e sostenibile che è stato già premiato con nove riconoscimenti internazionali tra cui l"Energy Globe Award" e il "Trigos Award per l'Ecologia".

A Villach, in Carinzia, Atrio ha investito 100 milioni di euro per realizzare il complesso futuristico che si avvale di un sistema di approvvigionamento energetico geotermico basato sullo sfruttamento dei 652 pali trivellati che sostengono le fondamenta della struttura, attraverso i quali il calore viene raccolto dal terreno e accumulato. In questo modo la forza naturale del calore terrestre viene sfruttata lungo l'arco di tutto l'anno: nei mesi freddi viene usato per il riscaldamento tramite pompe di calore, mentre nei periodi più caldi viene utilizzato per il raffreddamento dell'edificio attraverso appositi impianti.

"Grazie ai pali energetici si hanno importanti benefici come la riduzione dei costi di gestione, l'indipendenza dai combustibili fossili e un maggiore risparmio - dice il direttore generale di Atrio, Richard Oswald - in questo modo copriamo quasi la metà del nostro fabbisogno energetico oltre, naturalmente, a contribuire attivamente e giornalmente alla protezione del clima".
Grazie all'approvvigionamento energetico geotermico, infatti, ogni anno vengono risparmiate 500 tonnellate di anidride carbonica: un risparmio che corrisponde a tre milioni di chilometri percorsi da autovetture nell'arco di un anno. Il complesso, realizzato con materiale interamente ecocompatibile, si estende su una superficie di circa 40 mila metri quadrati ed è il più grande centro commerciale della Carinzia.
