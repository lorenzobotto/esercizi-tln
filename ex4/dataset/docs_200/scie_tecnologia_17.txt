
Crisi fotovoltaico, allarme occupazione
"I posti a rischio sono oltre seimila"
Allarme dell'associazione di settore Anie-Gifi che denuncia oltre al calo degli addetti, con il ricorso alla cassa integrazione più che triplicato,  un crollo del fatturato previsto per la fine dell'anno attorno al 24%.

MILANO - Era prevedibile. Con il ridimensionamento degli incentivi al fotovoltaico - e con il perdurare della recessione - puntuale è arrivata la conferma del rallentamento del settore. Come in tutte le bolle, la frenata ha pesanti conseguenze sulle società e sui livelli occupazionali. I segnali di ridimensionamento e di chiusura di aziende sono state denuinciate da una delle associazioni di categoria. E il quadro che ne esce è preoccupante.

L'Anie-Gifi ha condotto una indagine che ha compreso 200 società, rappresentative nel 2011 di un giro di affari di 13,5 miliardi. per l'anno in corso si prevede un calo del 24% dei posti di lavoro, cui potrebbe aggiungersi un ulteriore 7% nel 2013. In aumento anche il ricorso alla cassa integrazione, nella media di tutto il settore elettromeccanico, che è triplicato rispetto al 2007 che è passato da 4,5 a 12,9 ore su mille lavorate, che diventano 25,2 per gli operai. Secondo le previsioni di Anie-Gifi, saranno oltre 6mila i lavoratori del settore fotovoltaico che perderanno il lavoro.

"Sono in pericolo ingegneri e tecnici - avverte il presidente Valerio Natalizia -  personale altamente qualificato per il quale le aziende hanno investito ingenti somme per la loro formazione: quello che ci lascia molto perplessi è il totale silenzio delle istituzioni e dei media sulla crisi dell'industria fotovoltaica italiana".

Per rispondere al "silenzio" delle istituzioni - che in effetti hanno prima concesso i sussidi più alti d'Europa e poi li hanno ridotti per tre volte nel giro di un anno e mezzo - Anie-Gifi ha avanzato una serie di proposte. Per Natalizia, "basterebbero interventi immediati di natura non-monetaria e a costo zero per i consumatori: la liberalizzazione del mercato elettrico per agevolare la vendita diretta di energia prodotta dagli impianti fotovoltaici a privati ed aziende posti in prossimità degli impianti stessi; l'innalzamento dello scambio sul posto per supportare l'autoconsumo; l'introduzione/estensione delle detrazioni fiscali sulla spesa iniziale anche per le aziende; la facilitazione dell'accesso al credito a condizioni vantaggiose per le aziende. Chiediamo al Governo che le nostre proposte siano finalmente ascoltate".

Ne è convinto anche uno degli operatori del settore, Tommaso Lascaro, ad di Punto Fotovoltaico, un network specializzato in soluzione per il risparmio energetico e utilizzo delel rinnovabili: "L'Italia potrebbe arrivare alla grid parity in tempi brevi, ma non deve porre limiti allo sviluppo. Per esempio, le detrazioni fiscali non dovrebbero riguardare solo le persone fisiche, ma anche le piccole imprese. Per non dire della possibilità di innalzare la soglia dello scambi di energia sul posto che permetterebbe alle imprese energivore di realizzare impianti senza neanche accedere agli incentivi e alle eventuali detrazioni.  E senza pesare sulle bollette delle famiglie. Sarebbe ora di smettere di parlare di incentivi". 
