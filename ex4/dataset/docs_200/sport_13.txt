Alonso: “Nessun dissidio con la Ferrari
Voglio conquistare il titolo in Brasile”

Il piano dello spagnolo: «Dobbiamo essere perfetti e mettere pressione
alla Red Bull. Prima o poi cederà»
ABU DHABI

«Crediamo ancora nel titolo e lotteremo fino alla fine. Dobbiamo mettere la Red Bull sotto pressione ed essere perfetti nelle ultime tre gare della stagione». Fernando Alonso non molla. Lo spagnolo della Ferrari deve recuperare 13 punti al leader iridato Sebastian Vettel quando mancano ormai tre gran premi alla fine. Il Circus fa tappa questo fine settimana ad Abu Dhabi, dove nel 2010 Alonso fu scavalcato proprio da Vettel in cima alla classifica e vide sfumare il sogno Mondiale all’ultima gara. «Non stiamo pensando a quella gara, vogliamo vincere il Mondiale in Brasile quest’anno», dice il campione di Oviedo alludendo all’ultimo appuntamento in calendario. Quanto alle voci su presunti dissidi con il direttore tecnico Pat Fry dopo il gran premio in India: «È una bella invenzione della stampa italiana. È un fatto che siamo più lenti della Red Bull, siamo tutti d’accordo: io, la squadra, i nostri tifosi. Siamo uniti nei nostri sforzi per risolvere questa situazione».  

 

«Ci crediamo -aggiunge Alonso parlando della lotta per il titolo- c’è fiducia nella squadra e nel lavoro che facciamo. Abbiamo dimostrato di non mollare mai e di saper lottare fino alla fine. Quando le cose si fanno stressanti e difficili, noi possiamo ancora dare il 100%. In fatto di battaglie per il titolo la Ferrari ha una grande esperienza. Tutti sono motivati e in India ci sono stati dei segnali positivi per quanto riguarda il nostro passo rispetto alla Red Bull, anche se ci mancano ancora un paio di decimi in particolare nelle qualifiche del sabato», spiega l’asturiano. «Inoltre -continua- abbiamo alcuni aggiornamenti qui e altri ne avremo in Usa. La nostra è stata una stagione di alti e bassi, la Red Bull invece viene da quattro acuti consecutivi quindi penso che prima o poi dovrà anche scendere...». La Ferrari non può più permettersi passi falsi. «Abbiamo cercato di preparare questa gara nel modo migliore. Abbiamo alcune nuove parti che controlleremo domani. Ovviamente non pensiamo di poter colmare il gap con la Red Bull completamente, visto che tra India e Abu Dhabi ci sono solo cinque giorni. In F1 non c’è la bacchetta magica ma stiamo cercando di metterli sotto pressione dopo che hanno avuto vita facile per quattro gare», sottolinea alludendo agli ultimi exploit di Vettel. «L’obiettivo è essere abbastanza vicini da poter capitalizzare qualsiasi loro imperfezione. Quanto a noi, dobbiamo essere perfetti nei prossimi tre weekend di gara. Il guasto meccanico è sempre nell’aria, non solo per loro ma anche per noi. Dobbiamo essere sicuri di avere una macchina molto forte per poter fare le ultime tre gare senza problemi meccanici». «Sappiamo -sottolinea il driver di Oviedo- che la Red Bull può essere un po’ più fragile, come dimostra il problema di Webber con il Kers in India. Dobbiamo pressarli e arrivare al limite perché se lo stesso problema lo avesse avuto Vettel nessuno se ne sarebbe accorto dal momento che aveva dieci secondi di vantaggio»
