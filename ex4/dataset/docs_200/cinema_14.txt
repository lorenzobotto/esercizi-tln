Ecco il film su Bin Laden che spaventa i repubblicani

Esce negli Usa il 4 novembre la pellicola di Stockwell sul raid di Abbottabad. E la coincidenza con le elezioni fa gridare allo scandalo gli avversari di Obama

È stato un kalashnikov, il calcio rigato e consumato di un Ak-47, a fornire la prova decisiva che Osama bin Laden si nascondeva nel compound di Abbottabad. Basato su una sceneggiatura aggiornata in corsa a seconda delle notizie che filtravano dal Pakistan e da Langley, il film più atteso e già carico di polemiche sulla morte del grande nemico degli Stati Uniti si candida al successo. “SEAL Team Six: The raid on Osama bin Laden” non è, e non vuole, essere un film verità. Ma la faticosa ricostruzione di quello che è avvenuto la notte tra il primo e il 2 maggio del 2011. Il muro di silenzio che avvolge ancora quel blitz consente a John Stockwell di ripercorrere con la giusta tensione le fasi preparatorie, le incertezze sulla vera identità del fondatore di Al Qaeda, le pressioni delle Casa Bianca ad agire solo di fronte a certezze assolute.

Lo spettro del fallimento, dell’incubo che già colpì Carter ai tempi degli ostaggi nell’ambasciata americana a Teheran domina tutti i dialoghi tra la Cia e il Pentagono e nella stessa squadra che scopre la base dello sceicco. Presentato in anteprima europea, il nuovo film prodotto da Nicolas Chartier, già produttore di “The Hurt Locker”, premiato con sei premi Oscar, esce negli Usa il prossimo 4 novembre: due giorni prima delle elezioni presidenziali. E questo, naturalmente, ha sollevato una serie di critiche da parte repubblicana che lo vede come un chiaro sostegno a Barack Obama.

Colpire quello che tutti gli americani considerano il responsabile dell’attentato alle Torri gemelle, il simbolo del male assoluto e causa scatenante dell’intervento in Afghanistan, è stato un successo inaspettato per l’Amministrazione democratica. Ed è giunto in uno dei momenti più difficili con il presidente preso di mira per le sue scelte di politica interna. Con il titolo “Code name: Geronimo”, il film uscirà in Italia il prossimo 8 novembre.

Non vi aspettate gli effetti speciali a cui le produzioni di Hollywood ci hanno abituato. Le scene si snodano sotto forma di un documentario, con molte immagini in bianco e nero, riprese dalla squadra dei Seal mentre si addestra e poi agisce nella grande casa a Ovest di Islamabad. Per evitare condizionamenti elettorali, il regista ha deciso di tagliare alcune parti riguardanti la Casa Bianca. Obama appare solo per pochi minuti quando annuncia all’America la morte di Bin Laden. Tagliata anche la parte in cui Mitt Romney si dice contrario al blitz. Il ruolo politico è affidato a Leon Panetta, all’epoca direttore della Cia, che si assicura con i suoi uomini a Langley che l’uomo individuato sia effettivamente il responsabile dell’attentato alle Torri gemelle. Una voce, neanche un viso, che trasmette bene il clima di tensione e di allarme che si viveva in quei giorni.

La prima traccia è fornita da un detenuto a Guantanamo. Sa poco e rischia di essere consegnato ai servizi segreti sauditi. L’idea di venire torturato e di sparire in una fossa lo spinge a svelare un nome: quello che, storicamente, tiene i contatti con il capo di Al Qaeda. L’uomo è individuato in Pakistan, a Peshawar, da due collaboratori locali della Cia. Lo intercettano, lo seguono, gli infilano una cimice nella tasca del vestito. Sarà lui a portarli ad Abbottabad e al famoso compound. I due agenti svolgeranno un ruolo decisivo sia prima sia durante il blitz. Il loro sangue freddo consentirà di non attirare le attenzioni dell’Isi, i servizi segreti pachistani, che sono tenuti all’oscuro. Ma dovranno anche affrontare gli abitanti della zona che si riversano per strada quando atterrano gli elicotteri con il commando e inizia la sparatoria dell’assalto. Saranno sempre loro a bloccare la polizia sorpresa da quello che accade: se non lo avessero fatto Bin Laden forse sarebbe riuscito a fuggire.

William Fichtner, che tutti ricordano in “Black Hawk Down” di Ridley Scott, è il capo della squadra investigativa. Riconosce a Stockwell il merito di «aver tirato fuori la verità di quel momento». Ma soprattutto di aver insistito sui personaggi, sulla loro vita privata, sulle loro crisi umane e professionali. Il film è anche un tributo ai Navy Seal che Kendall Lampkin, un giovane scrittore di indubbio talento, è riuscito a sceneggiare dopo mesi di colloqui e di osservazioni sul campo. Ma è stato anche attento a esaltare i ruoli dei protagonisti che la cronaca non ha mai svelato. Sarà l’ostinazione dell’agente Vivian Hollins, interpretata da Kathleen Robertson, a far scegliere l’opzione del blitz. Unica donna in un ambiente maschile, cinico e scettico, la Hollins supera le obiezioni di tutti i suoi colleghi trovando la prova regina. Quella che convince lo stesso Panetta e fa scattare l’operazione. 
