L'afa arriva in vetta: sempre
più veloce l'addio dei ghiacciai
Nel 2050 le Alpi lombarde perderanno la copertura glaciale

In questi tempi di riscaldamento globale, a leggere i rapporti dei glaciologi sembra di scorrere dei bollettini di guerra: estinzioni in massa dei ghiacciai, riduzioni areali e volumetriche, ritiro delle fronti, crolli. Anche i ghiacciai lombardi, che, dislocati nelle province di Sondrio, Brescia e Bergamo, sono ben 203, non si sottraggono a questa tendenza, che sta rapidamente modificando il paesaggio delle nostre montagne, rendendole irriconoscibili rispetto a un tempo. Allarmanti i dati contenuti nel rapporto del Servizio glaciologico lombardo, appena uscito da Hoepli con il titolo I ghiacciai della Lombardia. Evoluzione e attualità.

PERDITA - Già tra il 1991 e il 2007 i ghiacciai lombardi avevano perduto il 24% della loro superficie e dei 119 km quadrati iniziali ne erano rimasti solo 90. Il caso più clamoroso era stato quello del ghiacciaio dei Forni, la seconda colata italiana dopo l'Adamello. Celebrato dall'abate Stoppani nel Bel Paese, questo glorioso ghiacciaio dell'Ortles-Cevedale nei suoi settori inferiori aveva registrato una perdita, che oggi si aggira intorno ai sessanta metri di spessore. La tendenza alla deglaciazione si è fatta ancora più grave negli ultimi quattro-cinque anni, con una perdita volumetrica complessiva pari a oltre 700 milioni di metri cubi di ghiaccio. «In soli cinque anni», spiega Luca Bonardi dell'Università degli studi di Milano, «abbiamo perduto quasi un quinto dei volumi glaciali della regione: una massa d'acqua superiore a quella del lago Trasimeno».

GEOTESSILI NON BASTANO - A fronte di decrementi tanto clamorosi, è evidente che risulta impossibile correre ai ripari utilizzando i teli geotessili, sperimentati negli ultimi anni su alcuni ghiacciai. Al riscaldamento globale si aggiunge il fatto che la Lombardia è penalizzata dalla quota relativamente bassa delle sue cime, che toccano i 4 mila metri solo con la spalla del Bernina.

BILANCI - Intanto si compilano i primi bilanci sull'estate appena conclusa. «I dati», continua Bonardi, «indicano una conferma della tendenza in atto. La perdita annuale si attesterà probabilmente tra i 150 e i 200 centimetri di ghiaccio, un valore medio che considera anche l'andamento alle quote più elevate. In pratica, oltre 150 milioni di metri cubi di ghiaccio si sono "liquefatti" in soli due mesi». Il più illustre fra i caduti sul campo lombardo è il ghiacciaio del Pizzo Varuna, nel gruppo del Bernina. «Erano ottanta ettari di ghiaccio nel 1990», ricorda Riccardo Scotti dell'Università di Milano Bicocca, «ridottisi a una decina nel 2007. La torrida estate 2012 ha inferto il colpo di grazia e oggi il ghiacciaio non c'è più. Una perdita significativa per il paesaggio montano della regione».

FUTURO - Queste tendenze sono purtroppo destinate ad aggravarsi nel futuro. Secondo uno studio condotto da Lara La Barbera del Servizio glaciologico lombardo, anche senza immaginare un ulteriore aumento delle temperature estive, peraltro ritenuto probabile negli scenari di previsione climatica dei prossimi decenni, questo andamento porterebbe alla scomparsa pressoché totale del glacialismo regionale entro il 2050-2060. 
