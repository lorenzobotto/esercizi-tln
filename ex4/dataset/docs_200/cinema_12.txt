Il film numero 23 sull’agente segreto risulta godibile e per la prima volta mostra una ricercata forza visiva
Skyfall 007

Bond scopre paura e debolezze per rinascere nel mito. Raffinata regia di Mendes, premio OscarChe ci si trovi davanti a una vera sterzata narrativa, a un cambio di marcia repentino lo si capisce dalla tradizionale sequenza introduttiva di Skyfall, che non si limita a squadernare in pochi minuti l'alfa e l'omega del «sistema Bond» - coraggio, imprevisti, tecnologia - ma mette in scena addirittura la «fine» dell'agente 007, colpito per sbaglio da una collega e precipitato senza sensi in una tumultuosa cascata. Viene in mente la «fine» di Sherlock Holmes giù per le cascate svizzere di Reichenbach (quella di Bond è turca), poi «resuscitato» a furor di popolo: l'agente con licenza di uccidere impiega meno di cinque minuti a rifarsi vivo perché le leggi del mercato oggi sono più fulminee di quelle dell'Inghilterra vittoriana. Il senso però è lo stesso: anche gli eroi più longevi (quest'anno sono cinquant'anni dal primo film e cinquantanove dal primo romanzo) hanno bisogno di rinascere. E per chi non lo volesse capire c'è quasi subito in bella vista una bottiglia di birra invece del solito cocktail «mescolato, non agitato».

L'altro cambiamento sostanziale, per questo ventitreesimo appuntamento (ufficiale) con le avventure dell'agente con licenza di uccidere, è quello del nome del regista, il più blasonato di quelli coinvolti nella saga.

Sam Mendes ha vinto l'Oscar con American Beauty ma soprattutto passa per un autore esigente e personale, soprattutto dopo l'ottimo Revolutionary Road . Se è stato scelto dalla Eon Productions (e se ha accettato la proposta) non era certo per rifare un film-fotocopia. Bisognava cambiare: non un vero e proprio «reboot» (già effettuato con successo nel precedente Casino Royale ) ma una specie di ripartenza sì, dove effetti speciali e diavolerie tecnologiche lasciano il posto a un lavoro più «fisico» e «umano», privilegiando il montaggio sugli interventi digitali e calcando ancora di più il pedale su quel senso di insicurezza e di cinismo che sembra la chiave dominante di questi anni Zero.

Colpisce infatti che i veri temi del film, che racconta la guerra privata di un ex agente segreto del controspionaggio inglese, Silva (Javier Bardem, super-ossigenato), contro l'MI6 e la sua responsabile operativa M (Judi Dench), siano piuttosto il tradimento e la vendetta. Silva si ritiene tradito da M (che l'aveva «venduto» ai cinesi ai tempi del passaggio di Hong Kong sotto Pechino), così come Bond si era sentito tradito da M nella prima scena. E la stessa M si ritiene tradita - dal suo superiore Mallory (Ralph Fiennes) e più in generale dal governo inglese - quando vengono messi in discussione i suoi metodi e vorrebbero prepensionarla. Una specie di nido di vipere, dove nessuno si può fidare di nessuno e a pagarne le conseguenze è l'identità delle persone, costrette a cercare le ragioni del proprio agire in un pragmatismo che sfiora il cinismo (M giustifica i propri ordini «inumani» con la logica del male minore) o in una vendetta che diventa massacro (per raggiungere il suo obbiettivo «privato», Silva non esita a colpire obiettivi pubblici come la metropolitana).

In molti, a cominciare da Mendes, hanno registrato le somiglianze con la saga batmaniana di Christopher Nolan, a cui si avvicina per la sostanziale fragilità identitaria dei rispettivi protagonisti più che per una serie di «citazioni» un po' superficiali (dal mondo sotterraneo alla galleria scavata nella roccia al provvidenziale maggiordomo). Evidentemente non è più tempo di eroi e anche 007 deve adeguarsi, anche se per farlo deve ribaltare la sua tradizionale immagine. In passato, molto con Connery e con Roger Moore ma non poco anche con Pierce Brosnan, il personaggio rispondeva a una serie di cliché che finivano per trasformarsi in maschera (autoironia, coscienza di sé, superiorità maschile) e che invece Daniel Craig - e con lui gli sceneggiatori Neal Purvis, Robert Wade e John Logan - distruggono coscientemente, offrendo il ritratto di un uomo non più giovanissimo, che ha perso molte delle qualità sia fisiche che mentali (tanto che l'addetto all'approvvigionamento Q lo paragona a «una grandiosa nave da guerra che viene trainata ingloriosamente alla demolizione») e che non ha problemi a confessare la sua familiarità con la paura e la morte. Ne esce un film molto godibile, per niente bamboccesco, che si può permettere di incrinare anche la più inossidabile delle caratteristiche bondiane (l'esibita eterosessualità) e che conquista per la prima volta una raffinatezza visiva che non si ferma ai celeberrimi titoli di testa ma che accompagna tutto il film, diventando nell'episodio del grattacielo di Shanghai, un autentico pezzo di bravura.
