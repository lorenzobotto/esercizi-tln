La Hyundai ix20 fa il pieno di «app»
Sulla nuova versione della monovolume compatta si rimane sempre connessi alla rete con l'iPhone o l'iPod

MILANO - Display a sfioramento da 6,1 pollici, navigatore satellitare (con mappe di 45 Paesi europei), radio cd/dvd con ingressi aux/usb e Bluetooth. Più la tecnologia «Advanced App Mode», per gestire direttamente dal display una ventina di applicazioni, tra native e scaricabili da iTunes. Risultato: la ix20 App Mode, allestimento tagliato su misura per chi gli automobilisti social, che vogliono rimanere connessi anche in auto. 

 COME AVERE UN DJ IN AUTO - Si scarica gratuitamente l’applicazione-madre dal sito Pioneer (con cui Hyundai ha sviluppato questa stazione multimediale), la si installa sull’iPod touch o sull’iPhone, si scelgono le app nell’iTunes Store, si collega via cavo il lettore mp3 o il telefono al sistema (gli ingressi sono nascosti nella nicchia alla base della consolle centrale) e il gioco è fatto. Tra le app compatibili ci sono Waze (il social-gps, che unisce le funzionalità del navigatore a quelle della community), Mixtrax (confronta le tracce archiviate nella libreria musicale dell’iPhone, ne identifica le caratteristiche sonore e crea playlist con “effetti di transito” tra pezzo e pezzo: un dj virtuale che realizza un mix non-stop di canzoni, gestito dal display del navigatore) e CarBrowser (si naviga in rete dallo schermo touch dell’auto: visiti i siti, controlli il social network, leggi la posta…).

ABBASTANZA FACILE DA USARE - Occorre un minimo di pratica, ma a facilitare l’apprendimento è lo stesso sistema, che «dialoga» per icone grandi e intuitive. «La i20 App Mode nasce per rispondere all’esigenza, sempre più sentita, di rimanere connessi – spiega Fabrizio Longo, direttore di Hyundai Italia – sfruttando le potenzialità della rete al servizio di una guida ancora più sicura e piacevole. Tutto questo si aggiunge ai cinque anni di garanzia a chilometri illimitati che solo Hyundai è in grado di offrire».

LA DOTAZIONE È MOLTO RICCA - L’allestimento App Mode viene abbinato a tre motori, uno a benzina (il 1.4 a benzina 90 cavalli) e due a gasolio (1.4 CRDi 90 cavalli e 1.6 CRDi 115 cavalli). Nella dotazione di serie rientrano i sensori di parcheggio, i fari fendinebbia, i comandi audio al volante, i cerchi in lega di 16 pollici, il climatizzatore automatico, gli specchi esterni elettrici ripiegabili e gli altoparlanti con tweeter integrati. Si parte da 16.900 euro. Ma per tutto il mese la 1.4 a benzina è in promozione a 15.100 euro. 
