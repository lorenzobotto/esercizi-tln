Australia, Lorenzo sul tetto del mondo
Cade Pedrosa, domina Stoner

Il pilota della Yamaha conquista il suo secondo titolo mondiale. L'australiano, che si ritirerà a fine stagione, ha trionfato davanti al suo pubblico. Rossi settimo. In Moto2 Marquez conquista il campionato

PHILLIP ISLAND - E due: Lorenzo è per la seconda volta campione del mondo. In Australia si è infatti tornato all'antico... Ossia con Lorenzo che guida con il cervello, Stoner che domina facendo il fenomeno e il povero Pedrosa che cade. Il che - trasformato in numeri e classifica - si traduce ovviamente nella conquista del mondiale per Jorge e per il trionfo in casa di Casey Stoner, proprio sulla pista di Phillip Island che ha una curva intitolata a suo nome.

A Lorenzo infatti - con Pedrosa fuori gioco perché scivolato subito - è bastato conquistare il secondo posto per tornare sul tetto del mondo. Nessuna novità invece per Rossi che è sempre nelle retrovie (settimo). Questo in sintesi il Gp di Australia che ha visto anche andare in scena una commovente festa per Stoner - idolo di casa - ma anche un vero dominatore perché qui l'australiano ha vinto ben sei volte. Quindi show e ultimo giro in passerella. Bello davvero. Per il resto, alle spalle di Lorenzo si è piazzato Cal Crutchlow mentre il migliore tra i piloti italiani è ancora una volta Andrea Dovizioso.

Alla fine dunque Pedrosa si arrende, purtroppo alla sua maniera, ossia cadendo, ma ha lottato fino alla fine: "E' stato un anno molto duro - ha spiegato lo stesso Lorenzo - perché Pedrosa ha spinto molto. Sono stato continuo e concentrato e sono riuscito a vincere un altro titolo per la Spagna. A Misano abbiamo avuto fortuna con la caduta di Pedrosa, ma io ho avuto sfortuna in Olanda. Mentalmente per me è stato difficile
dovermi accontentare, ma questo è servito per avere costanza. Adesso arriveremo a Valencia e sarò un po' più rilassato e magari potrò fare più spettacolo. Tra i due mondiali che ho vinto in Motogp, il migliore per me è stato questo, proprio per la maturità nei risultati, sono orgoglioso per quello che sono riuscito a fare. L'anno prossimo, sono contento che Valentino torni in Yamaha. Avremo un team più competitivo e questo è bene per la nostra marca e poi lui potrà tornare a lottare per il campionato".

Ma torniamo al trionfatore della giornata: "E' stato un week end fantastico - ha detto Stoner dopo la gara - è andato tutto bene e sono soddisfatto come non mai di quanto ho fatto, per me era importante vincere e fare bene davanti al mio pubblico, sono entusiasta". L'amarezza di non vedere più Casey in pista per il prossimo anno è tanta, ma non c'è nulla da fare, la decisione è presa. Eppure... Eppure è stato lo stesso Stoner ad aprire uno spiraglio: "Non penso alla gara di Valencia - ha spiegato - come l'ultima gara. Penso che sarà l'ultima gara di questa fase. Chissà, magari posso anche ripensarci e tornare a correre, non lo so vedremo. Ho preso le mie decisioni ragionando bene con la mia famiglia, ma se ritroverò le emozioni potrei anche ripensarci".
