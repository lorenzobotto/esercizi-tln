Berlusconi: non faremo una campagna contro Monti
Il Cavaliere rinnova la fiducia ad Alfano

ROMA - «Non faremo una campagna elettorale contro Monti. Ma siamo convinti che l'austerità imposta dall'Unione europea, a noi come ad altri paesi, su pressione di una Germania che svolge un ruolo da paese egemone, con un'egemonia non solidale ma egoista, abbia immesso l'economia in spirale recessiva senza fine». Così Silvio Berlusconi in un colloquio svoltosi lunedì scorso con Bruno Vespa per il libro 'Il Palazzo e la Piazza. Crisi, consenso e protesta da Mussolini a Monti', in uscita per Mondadori - Rai Eri giovedì 8 novembre.

«Staccare la spina? Dipende dalla legge di stabilità». «I tempi per una nuova legge elettorale - sostiene il Cavaliere alla domanda se pensa davvero di staccare la spina al governo e di votare a febbraio con il Porcellum - ci sono tutti. Quanto alla spina da staccare, dipenderà dall'accettazione o meno da parte del governo delle nostre richieste di modifica alla legge di stabilità. Siamo dentro una spirale recessiva, dobbiamo assolutamente uscirne al più presto invertendo la nostra politica economica».

Legge elettorale. Le preferenze? «Sono un'anomalia italiana. Io sono letteralmente terrorizzato dal voto di scambio. Non si dimentichi che Fiorito nel Lazio e Zambetti in Lombardia sono stati eletti con le preferenze», dice poi Silvio Berlusconi.

Fiducia ad Alfano. «L'ira non è un sentimento che appartiene al Presidente Berlusconi e il colloquio di ieri sera con Angelino Alfano ha confermato lo stretto rapporto di fiducia e di affetto con il segretario del Pdl. Del tutto risibili, anzi inventate di sana pianta, sono le frasi attribuite al presidente Berlusconi dallo stesso giornale, addirittura tra virgolette e in un titolo a tutta pagina». È quanto si legge in un comunicato diffuso da Palazzo Grazioli. «Nello stesso malvezzo incorrono purtroppo anche altri quotidiani che, oltre a virgolettare frasi mai pronunciate n‚ pensate dal Presidente Berlusconi, avanzano ipotesi inesistenti e surreali su opinioni del Presidente stesso e vicende interne al Pdl», conclude la nota.

«Da un paio di giorni Repubblica parla di una contrapposizione frontale di una parte dei gruppi parlamentari nei confronti del presidente Berlusconi, cosa destituita di fondamento. Siccome poi,seguendo una celebre battuta di Lino Jannuzzi, talora capita che è la notizia che crea il fatto, alcuni zelanti hanno finito col crederci determinando inutili tensioni. Noi lavoriamo non da oggi per unità del partito con Berlusconi e con Alfano», dice il capogruppo del Pdl alla Camera Fabrizio Cicchitto.

«Sto con Berlusconi e con Alfano e dunque col Pdl di cui auspico l'unitàinterna. Questa mia posizione, netta e alla luce del sole», puntualizza Osvaldo Napoli, vicecapogruppo del Pdl alla Camera.
