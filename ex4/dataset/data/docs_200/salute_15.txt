Cartilagine ricreata
in laboratorio
da cellule staminali

Ricreata in laboratorio la cartilagine grazie all'utilizzo di cellule staminali adulte riprogrammate: la nuova tecnica, messa a punto dai ricercatori della Duke University (Usa), promette di rivelarsi un utile strumento per trattare le degenerazioni articolari.

 

Dalla ricerca, pubblicata su Proceedings of National Academy of Sciences, emerge che le staminali utilizzate nello studio sono le pluripotenti indotte (o iPSCs) derivate dal midollo osseo o dal tessuto adiposo: «La tecnica si basa sull'utilizzo di cellule staminali adulte e sulla loro riprogrammazione, che le porta ad acquisire nuovamente le proprietà delle cellule staminali embrionali», spiega Farshid Guilak, autore senior dello studio. Secondo i ricercatori la lavorazione di questo tipo di cellule staminali potrebbe costituire una valida fonte per rinnovare qualsiasi tessuto, e nello specifico la cartilagine, che per sua natura una volta deteriorata non riesce a rigenerarsi.

 

«Le cellule staminali adulte sono limitate nelle loro potenzialità e le cellule staminali embrionali aprono molte questioni etiche - spiega Guilak -. Questa ricerca, condotta sui topi, dimostra che è possibile creare una quantità illimitata di cellule staminali in grado di trasformarsi in qualsiasi tipo di tessuto. In questo caso la cartilagine, che non ha la capacità di rigenerarsi da sola».

 

La cartilagine è un tessuto fondamentale per garantire l'effetto «ammortizzatore» nelle articolazioni che rende possibile camminare, salire le scale, saltare e svolgere tutte le attività quotidiane senza dolore. La normale usura e gli infortuni a cui si può andare incontro nel corso della vita, però, possono diminuire la sua efficacia e favorire un processo di degenerazione, e poiché la cartilagine ha scarsa capacità di auto-ripararsi, i danni dovuti all'osteoartrite spesso richiedono la sostituzione articolare.

 

La tecnica di riprogrammazione delle cellule staminali adulte in staminali embrionali è la stessa ideata e poi perfezionata dal britannico John Gurdon e dal giapponese Shinya Yamanaka, che proprio quest'anno è valsa loro il Premio Nobel per la Medicina. «Il vantaggio di questa tecnica è che permette di coltivare un approvvigionamento continuo di cartilagine - conclude Guilak -. Questa tecnologia che si basa sulle cellule staminali pluripotenti indotte potrebbe anche venire utilizzata per individuare farmaci per trattare l'osteoartrite, disturbo per il quale, al momento, non esiste cura o terapia efficace».
