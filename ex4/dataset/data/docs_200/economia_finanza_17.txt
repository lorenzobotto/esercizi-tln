Big elettronica al tappeto: Sharp a rischio, giù Sony e Panasonic

ROMA - La crisi manda al tappeto i 'Big' dell'elettronica Made in Japan: ai problemi interni prima del terremoto finanziario, si aggiungono le minacce della crescita globale, facendo temere per Sharp e spingendo Sony e Panasonic verso una maxi-perdita.

Sharp, un gigante giapponese che ha alle spalle 100 anni di attività, oggi è stata costretta a riconoscere che vi sono «dubbi determinanti» sulla sua stessa sopravvivenza, dopo quello che si presenta come un secondo anno di perdite record. Il gruppo, aggiungendo cattive notizie al clima già negativo che circonda l'elettronica nipponica che una volta dominava il mondo, si aspetta di chiudere l'anno finanziario a marzo con una perdita netta di 5,6 miliardi di dollari, a causa di investimenti andati male negli schermi a cristalli liquidi. Una sorta di richiesta d'aiuto al settore pubblico, dopo che le azioni da inizio anno sono crollate del 75% costringendo il gruppo a licenziamenti, dismissioni immobiliari (anche del quartier generale), a tagliare gli stipendi e a chiedere una ristrutturazione dei prestiti concessi dalle banche.

Sony. Ha i suoi problemi anche Sony, un nome tuttora blasonato nello scacchiere mondiale dei prodotti di largo consumo per l'elettronica come produttore negli anni '80 del fortunato walkman, e oggi delle tv Bravia, dei computer portatili Vaio e delle Playstation. Il primo trimestre fiscale, che va da luglio a settembre, si è chiuso per Sony con una perdita netta di 15,5 miliardi di yen contro i 27 miliardi dello stesso periodo del 2011. Una grossa delusione per i mercati, che hanno reagito con un calo di oltre il 5% in Borsa, che si aspettavano invece un utile netto di 15,57 miliardi. Per l'intero anno (che termina a marzo), Sony ha confermato di stimare un utile netto di 20 miliardi di yen.

Panasonic. Giusto ieri, un altro 'Big' dell'elettronica del Sol Levante, Panasonic, ha lanciato per il secondo anno consecutivo l'allarme di una perdita di circa 10 miliardi di dollari, abbandonando i propositi di chiudere in utile. Le azioni sono crollate solo oggi del 19% a Tokio e gli analisti vedono nero: una perdita così grande segue i 772 miliardi di yen di rosso dello scorso anno portando il totale a quasi 2.000 miliardi. Pesa la svalutazione di investimenti passati fatti nei pannelli solari, nella batterie a ioni di litio e nei telefoni cellulari, settori dove la concorrenza, sul fronte dei prezzi, ha sbaragliato Panasonic. DI fatto, dopo aver eliminato 39.000 posti di lavoro lo scorso anno, è probabile che debba proseguire la ristrutturazione del gruppo con nuovi tagli dei dipendenti che i mercati danno per scontati.
