La nanospugna assorbi-gas derivata dalla soia Un solo grammo contiene al suo interno una superficie di 5 mila m², pari a quella di un supermercato] La nanospugna assorbi-gas derivata dalla soia
Un solo grammo contiene al suo interno una superficie di 5 mila m², pari a quella di un supermercato

MILANO - Pensate alla superficie di un supermercato, 5 mila metri quadri, compressa e rinchiusa dentro un materiale che pesa 1 (uno!) grammo. Un'idea che non verrebbe neanche ad Harry Potter. Invece è venuta a ricercatori dell'Università di Milano Bicocca. E sono riusciti anche a realizzarla, per di più con materiali di origine organica, privi di metalli pesanti e completamente biodegradabili. E non si tratta solo di una ricerca fine a se stessa, ma con un'interessante applicazione pratica. All'ateneo milanese hanno infatti creato due nuovi materiali che hanno una straordinaria caratteristica simile alle spugne: assorbono e mantengono al loro interno elevate quantità di gas, in particolare idrogeno, metano e anidride carbonica.

H2-ECOMAT - Il gruppo, coordinato da Piero Sozzani, professore di chimica industriale al dipartimento di scienza dei materiali di Milano-Bicocca, ha condotto il progetto H2-Ecomat, finanziato con 750 mila euro totali, per il 50% ciascuno dall'università stessa e dalla Regione Lombardia. I due nuovi materiali, dall'aspetto granuloso, hanno la caratteristica di avere al proprio interno una porosità elevatissima: in pratica si tratta di un ammasso di nanotubuli di dimensioni nanometriche che assorbono ben precisi gas e non altri (come azoto e ossigeno). I due materiali - in cui è in corso il deposito dei brevetti - sono stati momentaneamente battezzati con due sigle: Mir (Materiali sintetici iperreticolati) e Mpob (Materiali porosi di origine biologica).

DALLA SOIA - Infatti sono derivati dai peptidi (molecole costituite da una catena di pochi amminoacidi) ricavati dalla soia, quindi da biomasse. Una volta esaurito il loro ciclo di vita, possono essere smaltiti tra i rifiuti urbani. Queste «nanospugne» assorbono enormi quantità di gas grazie alle forze di Van der Waals, una forza «debole» che agisce a livello molecolare.

APPLICAZIONI - «Le applicazioni sono interessanti in tre ambiti», ha spiegato Sozzani presentando il 30 ottobre le sue scoperte. «Nel trasporto di bombole di gas più leggere, meno ingombranti e sicure delle attuali perché il gas viene stoccato a pressioni minori; nella separazione di CO2 a livello industriale; nell'industria automobilistica per le vetture a metano e a idrogeno». Per esempio se la polvere delle nanospugne viene inserita in una bombola, riduce la pressione del gas - a parità di volume - fino a 30-80 atmosfere. In un recipiente di un litro riempito di nanospugne è possibile stoccare 40 litri di metano a zero gradi con un dispendio di energia minimo. In futuro quindi bombole e serbatoi più piccoli e meno pesanti, che significano meno costi e minori consumi per un'auto.

RICERCA - Tra le ulteriori caratteristiche c'è la capacità di rilasciare i gas stoccati all'interno delle nanospugne - mantenendo inalterare le loro caratteristiche - con un semplice blando riscaldamento della polvere di nanospugne. «Stiamo entrando nella fase del trasferimento tecnologico alle aziende che hanno dimostrato interesse per la nostra scoperta: società di trasporti pubblici e privati e della distribuzione di energia», conclude soddisfatto Sozzani. «Questi materiali sono un esempio concreto dell'efficacia e dell'eccellenza della ricerca italiana».
