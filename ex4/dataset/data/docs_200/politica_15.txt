Romney: con Obama diventiamo come l’Italia Nel discorso sulla politica estera in Virginia il Repubblicano bacchetta l’Europa e il rivale] Romney: con Obama diventiamo come l'Italia
Nel discorso sulla politica estera in Virginia il Repubblicano bacchetta l'Europa e il rivale
Le politiche del presidente Barack Obama ridurranno gli Stati Uniti a una situazione di difficoltà come quella che in Europa vediamo in Paesi come Italia e Spagna: «Se siete un imprenditore e state pensando di avviare un'attività - ha detto Romney durante un discorso sulla politica estera (intitolato «State of the Race», lo stato della corsa) nella Roanoke County, in Virginia - dovete chiedervi: l'America è sulla strada della Grecia? Siamo sulla strada di una crisi economica come quelle che stiamo vedendo in Europa, in Italia e Spagna? Se continuiamo a spendere 1.000 miliardi di dollari in più di quanto entra, l'America di fatto si troverà su questa strada».

«IO FARÒ FUNZIONARE L'ECONOMIA» - Non è la prima volta che il candidato repubblicano alla presidenza degli Stati Uniti si scaglia contro i paesi europei. Un mese fa, infatti, aveva parlato di «sentieri di crescita» e di non voler «seguire quello della Spagna», e 20 giorni dopo se l'è presa con la Grecia allo stesso modo (e ha sempre garantito di non voler aiutare le banche troppo esposte nei confronti dell'Italia). Giovedì, nel suo primo intervento dopo la tregua per l'emergenza legata all'uragano Sandy l'ex governatore del Massachusetts ha rincarato la dose sull'Europa e sulle presunte incapacità amministrative di Obama, e sulla sua intenzione di nominare un nuovo ministro per il Commercio e le Attività economiche in caso di rielezione: «Non ci serve un ministro per il Commercio e le Attività economiche per comprendere gli affari. Ci serve un presidente che comprende gli affari, come me. Ecco perché io saprò far funzionare la nostra economia. Obama ha una soluzione per tutto: aggiungere altri burocrati». Romney, nel corso del suo intervento, durato meno di mezz'ora, ha ancora una volta ribadito l'obiettivo di creare 12 milioni di posti di lavoro attraverso il taglio delle tasse.

LO SLOGAN - Inoltre, incitando i suoi sostenitori, ha aggiunto: «Molti sostenitori del presidente urlano "Four more years" ("Ancora quattro anni", ndr). Noi diciamo: per Obama "Five more days" ("Ancora cinque giorni", ndr)».
