In sella alla nuova Triumph Street Triple
Sorella della naked più grande, si rivela divertente
ed efficace grazie al nuovo telaio. Da 8.190 euro

ALMERIA- La ricerca delle curve diventa quasi un’ossessione. È questo l’effetto che fa la Triumph Street Triple, specialmente nella nuova versione in vendita da novembre a partire da 8.190 euro. Nuovo telaio che migliora la precisione e la sensibilità offerta dall’avantreno, una «dieta» di 6 kg e rivista la distribuzione dei pesi. 

IL CUORE A TRE CILINDRI-Ma il «cuore» di questa inglesina (sorella minore della Speed Triple) è il tre cilindri da 675 cc: né due né quattro, una via di mezzo anche nel carattere di questo frazionamento «zoppo». Infatti, si guadagnano prontezza e coppia ai bassi regimi solitamente appannaggio dei bicilindrici oltre all’allungo corposo e alla fluidità dell’erogazione tipici dei quattro; in questo modo si può sempre scegliere fra viaggiare a bassi giri per passeggiare guardando il panorama o sfiorare il limitatore prima di ogni cambio marcia, se si è alla ricerca del tempo in pista. I 106 CV e il carattere irruento del motore vengono gestiti efficacemente dal nuovo telaio in alluminio a doppia trave che culmina dietro in un forcellone bi-braccio in alluminio e davanti in una forcella Kayaba con steli da 41 mm. Questi lavorano efficacemente in ogni condizione garantendo precisione quando il ritmo è alto ma anche comfort sulle sconnessioni dell’asfalto. Poi, per chi non si accontenta, sulla versione «R» della Street le sospensioni diventano regolabili in modo da individuare di volta in volta il migliore assetto.

ABS COME OPTIONAL-Nel complesso, guidare la Street Triple è un’esperienza moto-pilota priva di filtri, dove il massimo dell’elettronica presente è l’ABS (optional) che migliora il già ottimo lavoro dell’impianto frenante (Nissin all’anteriore, Brembo al posteriore). Sound rauco, acceleratore pronto ai comandi della mano destra, cambio svelto e preciso che può essere migliorato solo con il quickshifter: un accessorio che consente di infilare le marce a salire senza l’uso della frizione, soluzione più da pista che stradale ma il suo uso è davvero appagante. Si sta comodi sulla sella che sostiene bene ma non provoca indolenzimenti e la triangolazione sella-manubrio-pedane è pensata per stature medie più che alte ma il controllo della moto è comunque garantito a piloti di qualunque stazza.

PASSEGGERI SCOMODI-Non può dirsi altrettanto fortunato un eventuale passeggero che deve accontentarsi di un minimo strapuntino e nessun appiglio per reggersi. Efficace anche la strumentazione sebbene si senta la mancanza dell’indicatore della temperatura esterna. Infine la capacità di carico: naturalmente per le vacanze è meglio una turistica ma il sottosella riesce comunque ad ospitare un antifurto bloccadisco. Quindi, gomme adatte, una giornata di sole, il giusto abbigliamento tecnico e poi curve, curve ed ancora curve: solo un percorso noioso può far passare la voglia di guidare la nuova Street Triple.
