 Lorenzo, re dei secondi posti

Ora che il pilota più talentuoso (Stoner) si è ritirato e il più veloce (Pedrosa) è caduto, e preso atto che il migliore (Rossi) ha smesso da troppo tempo di combattere in pista, ora è arrivato il tempo per il ragionier Jorge Lorenzo di festeggiare il titolo mondiale. Con un gran premio d' anticipo e un' impennata un po' surreale, tagliando il traguardo di Philip Island. In Australia il maiorchino della Yamaha è arrivato come al solito secondo, per la settima volta nelle ultime otto gare: ma non importa, in questo MotoGp non c' è bisogno di vincere per essere incoronato re. Al venticinquenne è bastato continuare ad amministrare con attenzione e un pizzico di fortuna il vantaggio accumulato nella prima parte della stagione. Perché gli avversari più pericolosi si erano già messi fuori gioco da soli: uno, quello talentuoso, annunciando a sorpresa il prossimo ritiro dopo nemmeno quattro gare e affrontando il resto del campionato con una strana incertezza dentro, prima di sbriciolarsi una cavigliaa Indianapolis; l' altro, quello veloce, aprendo il gas con colpevole ritardo solo a metà del campionato e finendo ieria gambe all' aria dopo due giri. Per non parlare di Valentino, mai davvero in gioco a parte un paio di podi un po' casuali. Ieri ha chiuso desolatamente sesto, ormai l' anonimato è una triste abitudine. Per il motociclismo italiano, nella classe regina questa è la peggiore annata di sempre: il Dottore è sesto in classifica, Andrea Dovizioso quarto, la Ducati non va. Mai così male nella nostra storia. Non resta che soffrire ancora una volta, tra due settimane a Valencia, assistendo alla celebrazione dello strapotere spagnolo nell' ultimo gran premio. Sperando che già il martedì seguente, quando Rossi sullo stesso circuito comincerà a provare con la Yamaha, le umiliazioni finiscano. «Però dovrete aspettare un poco, prima di vedermi a livello dei migliori», mette le mani avanti Valentino. Che dovrà fare i conti anche con la voglia di rivincita di Dani Pedrosa e del nuovo pilota Honda, quel Marc Marquez che ieri ha vinto il titolo della Moto2. «Sono stati giorni terribili. Non è facile restare calmo, quando tutto rischia di sfuggirti di mano. Pedrosa con la Honda andava fortissimo, io non potevo sbagliare». Il ragionier Lorenzo è al suo secondo titolo in MotoGp, dopo quello del 2010 (il quarto, 250 compresa): gli sono bastate sei vittorie, erano state undici l' altra volta, ma quando non è finito davanti a tutti - e a parte il capitombolo di Assen - si è sempre piazzato secondo. Bravo, cinico. Probabilmente più bravo di lui, ma non altrettanto forte mentalmente, Casey Stoner: l' australiano ha trionfato a casa per la sesta volta consecutiva, però l' annunciato ritiro per gli appassionati è un peccato mortale. Ha scelto la moglie e la bambina, la quiete della fattoria di Kurri-Kurri, dopo una vita sacrificata fin dall' infanzia ai circuiti. Fa così male, l' idea di non rivederlo più in gara, che lui stesso per un istante è sembrato ripensarci. «Non lo so, ne riparliamo più in là. Ma dovrebbe cambiare l' intero MotoGp», ha tagliato corto. E tanto è bastato per riaccendere in molti la speranza di un clamoroso ritorno, un giorno.

