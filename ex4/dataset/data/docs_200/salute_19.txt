
Scoperte
«Così facciamo rinascere il rene»
Nei laboratori del Mario Negri la prima rigenerazione dei nefroni. Il successo grazie ad un ricercatore cipriota che però, senza fondi per proseguire il progetto, lascerà l'Italia

La via verso la rigenerazione renale è aperta. Nei laboratori del Centro Anna Maria Astori dell'Istituto Mario Negri di Bergamo sono stati creati dei nefroni, le unità operative del rene, funzionanti. Si è partiti da cellule di embrioni di topo. E nefroni di rene per ora sono stati creati. Ma il passo è importante. Tant'è che il Journal of the American Society of Nephrology, una delle riviste scientifiche a più alto impact factor (indice di rilevanza e attendibilità), pubblica il lavoro dedicandogli l'editoriale. In effetti, le malattie renali croniche colpiscono il 5-7% della popolazione mondiale e allo stadio terminale portano i pazienti a doversi sottoporre a dialisi e successivamente al trapianto. In tutto il mondo però il numero di organi disponibili è di gran lunga inferiore al numero dei pazienti in lista d'attesa. Ecco perché in molti laboratori si lavora per sviluppare metodi di rigenerazione dei reni esausti o per arrivare a crearne di nuovi dalle staminali.
Per ora il passo avanti (ed è una prima mondiale) lo ha fatto il Mario Negri di Bergamo grazie anche al giovane scienziato cipriota Christodoulos Xinaris che ha coordinato la ricerca. È a Bergamo per un progetto triennale europeo. Vorrebbe restare ma i fondi non sembrano esserci e probabilmente, dato il livello delle sue scoperte, lo attende un futuro negli Stati Uniti o in Gran Bretagna. Xinaris non è la prima volta che stupisce le riviste scientifiche. Su Cell Transplantation, altra rivista da impact factor alto, ha pubblicato di recente uno studio che dimostra l'efficacia della terapia cellulare in modelli di insufficienza renale acuta. In particolare, trattando con un fattore di crescita le cellule staminali prima di iniettarle, Xinaris è riuscito a ripristinare completamente la funzionalità dei reni danneggiati.


«Fino ad oggi - spiega il ricercatore cipriota - partendo da sospensioni di singole cellule embrionali si erano prodotti solo tessuti che non erano in grado di maturare ulteriormente verso un tessuto funzionante, perché senza il supporto dei vasi sanguigni non si riescono a formare le complesse strutture fondamentali del rene - i nefroni - dove si svolgono i processi di filtrazione, riassorbimento e secrezione che caratterizzano questo organo». Ora invece l'operazione è riuscita. I nefroni creati funzionano. Impiantati sotto la capsula renale hanno cominciato a filtrare e a produrre ormoni come l'eritropoietina.
Dice Giuseppe Remuzzi, direttore delle ricerche del Mario Negri di Bergamo: «Questa tecnica può inizialmente portare a tecnologie che consentiranno di produrre nefroni umani da cellule del paziente stesso e di mimare mediante manipolazione genetica malattie renali umane per studiarne i complessi meccanismi e valutare in via preliminare l'attività dei farmaci, riducendo in questo modo la sperimentazione sugli animali».
Co-autori del lavoro sono Valentina Benedetti, Paola Rizzo, Mauro Abbate, Daniela Corna, Nadia Azzolini, Sara Conti, Mathieu Unbekand, Jamie A. Davies, Marina Morigi, Ariela Benigni e Giuseppe Remuzzi. Un team europeo a Bergamo. Una volta tanto anche l'Italia ha tratto beneficio da fondi europei. Di solito, invece, non riusciamo a presentare progetti finanziabili. Lo studio è stato realizzato grazie al contributo della Juvenile Diabetes Research Foundation, del Marie Curie Research Training Network FP6 e dell'European Research Council, IDEAS Advanced Grant 2010. Due autrici del lavoro, Valentina Benedetti e Paola Rizzo, sono titolari di una borsa di studio della Fondazione Aiuti per la ricerca sulle malattie rare (Armr) di Bergamo.


